○医家类一

儒之门户分于宋，医之门户分于金、元。观元好问《伤寒会要》序，知河间之学与易水之学争。观戴良作《朱震亨传》，知丹溪之学与宣和局方之学争也。然儒有定理，而医无定法。病情万变，难守一宗。故今所叙录，兼众说焉。明制，定医院十三科，颇为繁碎。而诸家所着，往往以一书兼数科，分隶为难。今通以时代为次。《汉志》医经、经方二家后有房中、神仙二家，后人误读为一，故服饵导引，歧涂颇杂，今悉删除。《周礼》有兽医，《隋志》载《治马经》等九家，杂列医书间，今从其例，附录此门，而退置于末简。贵人贱物之义也。《太素脉法》，不关治疗，今别收入术数家，兹不着录。

△《黄帝素问》·二十四卷（内府藏本）

唐王冰注。《汉书·艺文志》载《黄帝内经》十八篇，无《素问》之名。后汉张机《伤寒论》引之，始称《素问》。晋皇甫谧《甲乙经序》，称《针经》九卷，《素问》九卷，皆为《内经》，与《汉志》十八篇之数合，则《素问》之名起于汉、晋间矣。故《隋书·经籍志》始着录也，然《隋志》所载只八卷，全元起所注已阙其第七。冰为宝应中人，乃自谓得旧藏之本，补足此卷。宋林亿等校正，谓天元纪大论以下，卷帙独多，与《素问》馀篇绝不相通，疑即张机《伤寒论》序所称阴阳大论之文，冰取以补所亡之卷，理或然也。其刺法论、本病论则冰本亦阙，不能复补矣。冰本颇更其篇次，然每篇之下必注全元起本第几字，犹可考见其旧第。所注排抉隐奥，多所发明。其称大热而甚寒之不寒，是无水也。大寒而甚热之不热，是无火也。无火者不必去水，宜益火之源以消阴翳。无水者不必去火，宜壮水之主以镇阳光。遂开明代薛已诸人探本命门之一法，其亦深于医理者矣。冰名见《新唐书·宰相世系表》，称为京兆府参军。林亿等引《人物志》，谓冰为太仆令。未知孰是。然医家皆称王太仆，习读亿书也。其名晁公武《读书志》作王砅，《杜甫集》有赠重表侄王砅诗，亦复相合。然唐、宋志皆作冰，而世传宋椠本亦作冰字。或公武因杜诗而误欤。

△《灵枢经》·十二卷（大理寺卿陆锡熊家藏本）

案晁公武《读书志》曰：王冰谓《灵枢》即《汉志·黄帝内经》十八卷之九，或谓好事者于皇甫谧所集《内经·仓公论》中钞出之，名为古书，未知孰是。又李濂《医史》载元吕复《群经古方论》曰：《内经》，《灵枢》，汉、隋、唐志皆不录，隋有《针经》九卷，唐有灵宝注《黄帝九灵经》十二卷而已。或谓王冰以《九灵》更名为《灵枢》，又谓《九灵》尤详于针，故皇甫谧名之为《针经》。苟一经而二名，不应《唐志》别出《针经》十二卷，是《灵枢》不及《素问》之古，宋、元人已言之矣。近时杭世骏《道古堂集》亦有《灵枢经跋》，曰《七略》、《汉·艺文志·黄帝内经》十八篇，皇甫谧以《针经》九卷、《素问》九卷合十八篇当之。《隋书·经籍志》、《针经》九卷，《黄帝九灵》十二卷。是《九灵》自《九灵》，《针经》自《针经》，不可合而为一也。王冰以《九灵》名《灵枢》，不知其何所本。余观其文义浅短，与《素问》之言不类，又似窃取《素问》而铺张之。其为王冰所伪托可知。后人莫有传其书者。至宋绍兴中，锦官史崧乃云家藏旧本《灵枢》九卷，除已具状经所属申明外，准使府指挥依条申转运司选官详定，具书送秘书省国子监。是此书至宋中世而始出，未经高保衡、林亿等校定也。其中十二经水一篇，黄帝时无此名，冰特据身所见而妄臆度之云云。其考证尤为明晳。然李杲精究医理，而使罗天益作《类经》，兼采《素问》、《灵枢》。吕复亦称善学者，当与《素问》并观其旨义，互相发明。盖其书虽伪，而其言则缀合古经，具有源本。譬之梅赜古文，杂采逸书，联成篇目，虽牴牾罅漏，赝托显然，而先王遗训，多赖其蒐辑以有传，不可废也。此本前有绍兴乙亥史崧序，称旧本九卷八十一篇，增修音释附于卷末。又目录首题鼇峰熊宗立点校重刊，末题原二十四卷，今并为十二卷。是此本为熊氏重刊所并。吕复称史崧并是书为十二卷，以复其旧，殆误以熊本为史本欤？

△《难经本义》·二卷（两淮盐政采进本）

周秦越人撰，元滑寿注越。人即扁鹊，事迹具《史记·本传》。寿字伯仁，《明史·方技传》称为许州人，寄居鄞县。案朱右《扌婴宁生传》曰：世为许州襄城大家，元初，祖父官江南，自许徙仪真，而寿生焉。又曰：在淮南曰滑寿，在吴曰伯仁氏，在鄞越曰扌婴宁生，然则许乃祖贯，鄞乃寄居，实则仪真人也。寿卒于明洪武中，故《明史》列之方技传。然戴良《九灵山房集》有怀滑扌婴宁诗曰：海日苍凉两鬓丝，异乡飘泊已多时。欲为散木留官道，故托长桑说上池。蜀客着书人岂识，韩公卖药世偏知。道涂同是伤心者，只合相从赋黍离。则寿亦抱节之遗老，托于医以自晦者也。是书首有张翥序，称寿家去东垣近，早传李杲之学。《扌婴宁生传》则称学医于京口王居中，学针法于东平高洞阳。考李杲足迹未至江南，与寿时代亦不相及。翥所云云，殆因许近东垣，附会其说欤？《难经》八十一篇，《汉·艺文志》不载。隋、唐志始载《难经》二卷，秦越人着，吴太医令吕广尝注之。则其文当出三国前。《广书》今不传，未审即此本否？然唐张守节注《史记·扁鹊列传》所引《难经》，悉与今合，则今书犹古本矣。其曰《难经》者，谓经文有疑，各设问难以明之。其中有此称经云而《素问》、《灵枢》无之者，则今本《内经》传写脱简也。其文辨析精微，词致简远，读者不能遽晓，故历代医家多有注释。寿所采摭凡十一家，今惟寿书传于世。其书首列汇考一篇，论书之名义源流。次列阙误总类一篇，记脱文误字。又次图说一篇，皆不入卷数。其注则融会诸家之说而以己意折衷之，辨论精核，考证亦极详审。《扌婴宁生传》称《难经》本《灵枢》、《素问》之旨，设难释义，其间荣卫部位，脏府脉法，与夫经络腧穴，辨之博矣，而阙误或多。愚将本其旨义，注而读之。即此本也。寿本儒者，能通解古书文义，故其所注视他家所得为多云。

△《甲乙经》·八卷（两淮盐政采进本）

晋皇甫谧撰。谧有《高士传》，已着录。是编皆论针灸之道。《隋书·经籍志》称黄帝甲乙经十卷，注曰音一卷，梁十二卷，不着撰人姓名。考此书首有谧自序，称《七略》、《艺文志》、《黄帝内经》十八卷，今有《针经》九卷，《素问》九卷，二九十八卷，即《内经》也。又有《明堂孔穴针灸治要》，皆黄帝、岐伯选事也。三部同归，文多重复，错互非一，甘露中，吾病风，加苦聋，百日方治，（案：此四字，文义未明，疑有脱误，今仍旧本录之，谨附识于此。）要皆浅近，乃撰集三部，使事类相从，删其浮词，除其重复，至为十二卷（案：至字文义未明，亦疑有误。）云云。是此书乃裒合旧文而成，故《隋志》冠以黄帝。然删除谧名，似乎黄帝所自作，则于文为谬。《旧唐书·经籍志》称《黄帝三部针经》十三卷，始着谧名，然较梁本多一卷，其并音一卷计之欤。《新唐书·艺文志》既有《黄帝甲乙经》十二卷，又有皇甫谧《黄帝三部针经》十三卷，兼袭二志之文，则更舛误矣。书凡一百一十八篇，内十二经脉络脉支别篇、疾形脉诊篇、针灸禁忌篇、五脏传病发寒热篇、阴受病发痺篇、阳受病发风篇各分上、下，经脉篇、六经受病发伤寒热病篇各分上、中、下，实一百二十八篇。句中夹注，多引杨上达《太素经》、孙思邈《千金方》、王冰《素问注》、王惟德《铜人图》，参考异同。其书皆在谧后，盖宋高保衡、孙奇、林亿等校正所加，非谧之旧也。考《隋志》有《明堂孔穴》五卷，《明堂孔穴图》三卷，《又明堂孔穴图》三卷。《唐志》有《黄帝内经明堂》十三卷，《黄帝十二经脉明堂五脏图》一卷，《黄帝十二经明堂偃侧人图》十二卷，《黄帝明堂》三卷，又杨上善《黄帝内经明堂类成》十三卷，杨玄孙《黄帝明堂》三卷。今并亡佚，惟赖是书存其精要，且节解章分，具有条理，亦寻省较易。至今与《内经》并行，不可偏废，盖有由矣。

△《金匮要略论注》·二十四卷（通行本）

汉张机撰，国朝徐彬注。机字仲景，南阳人。尝举孝廉，建安中官至长沙太守。是书亦名《金匮玉函经》，乃晋高平王叔和所编次。陈振孙《书录解题》曰：此书乃王洙于馆阁蠹简中得之，曰《金匮玉函要略》。上卷论伤寒，中论杂病，下载其方，并疗妇人。乃录而传之，今书以逐方次于证候之下，以便检用。其所论伤寒，文多简略，故但取杂病以下止服食禁忌二十五篇二百六十二方，而仍其旧名云云。则此书叔和所编，本为三卷，洙抄存其后二卷，后又以方一卷散附于二十五篇内，盖已非叔和之旧。然自宋以来，医家奉为典型，与《素问》、《难经》并重，得其一知半解，皆可以起死回生，则亦岐、黄之正传，和、扁之嫡嗣矣。机所作《伤寒卒病论》，自金成无己之后，注家各自争名，互相窜改。如宋儒之谈错简，原书端绪，久已瞀乱难寻，独此编仅仅散附诸方，尚未失其初旨，尤可宝也。汉代遗书，文句简奥，而古来无注，医家猝不易读，彬注成于康熙辛亥，注释尚为显明，今录存之，以便讲肄。彬字忠可，嘉兴人。江西喻昌之弟子，故所学颇有师承云。

△《伤寒论注》·十卷、附《伤寒明理论》·三卷、《论方》一卷（内府藏本）

《伤寒论》十卷，汉张机撰，晋王叔和编，金成无己注。《明理论》三卷，论方一卷，则无己所自撰，以发明机说者也。叔和，高平人，官太医令。无己，聊摄人，生于宋嘉祐、治平间。后聊摄地入于金，遂为金人。至海陵王正隆丙子，年九十馀尚存。见开禧元年历阳张孝忠跋中。明吴勉学刻此书，题曰宋人，误也。《伤寒论》前有宋高保衡、孙奇、林亿等校上序，称开宝中节度使高继冲曾编录进上，其文理舛错，未能考正。国家诏儒臣校正医书，今先校定仲景《伤寒论》十卷，总二十二篇，合三百九十七法，除重复，定有一百一十三方（案：一十三原本误作一十二，今改正），今请颁行。又称自仲景于今八百馀年，惟王叔和能学之云云。而明方有执作《伤寒论条辨》，则诋叔和所编与无己所注多所改易窜乱，并以序例一篇为叔和伪托而删之。国朝喻昌作《尚论篇》，于叔和编次之舛，序例之谬，及无己所注，林亿等所校之失，攻击尤详。皆重为考定，自谓复长沙之旧本。其书盛行于世，而王氏、成氏之书遂微。然叔和为一代名医，又去古未远，其学当有所受。无己于斯一帙，研究终身，亦必深有所得，似未可概从屏斥，尽以为非。夫朱子改《大学》为一经十传，分《中庸》为三十三章，于学者不为无裨。必以谓孔门之旧本如是，则终无确证可凭也。今《大学》、《中庸》列朱子之本于学官，亦列郑玄之本于学官，原不偏废，又乌可以后人重定此书，遂废王氏、成氏之本乎？无己所作《明理论》凡五十篇，又论方二十篇，于君臣佐使之义，阐发尤明。严器之序，称无己撰述《伤寒》义，皆前人未经道者。指在定体分形析证，若同而异者明之，似是而非者辨之，释战栗有内外之诊，论烦燥有阴阳之别。讝语郑声，令虚实之灼知，四逆与厥，使浅深之类明云云。其推挹甚至。张孝忠跋亦称无己此二集自北而南，先以绍兴庚戌得《伤寒论注》十卷于医士王光廷家，后守荆门，又于襄阳访得《明理论》四卷，因为刊版于郴山。则在当时固已深重其书矣。

△《肘后备急方》·八卷（浙江范懋柱家天一阁藏本）

晋葛洪撰。洪字稚川，句容人。元帝为丞相时，辟为掾。以平贼功，赐爵关内侯，迁散骑常侍。自乞出为句漏令。后终于罗浮山，年八十一。事迹具《晋书·本传》。是书初名《肘后卒救方》，梁陶宏景补其阙漏，得一百一首，为《肘后百一方》。金杨用道又取唐慎微证类本草诸方附于肘后随证之下，为《附广肘后方》。元世祖至元间，有乌某者，得其本于平乡郭氏，始刻而传之。段成己为之序，称葛、陶二君共成此编，而不及杨用道。此本为明嘉靖中襄阳知府吕容所刊，始并列葛、陶、杨三序于卷首。书中凡杨氏所增，皆别题附方二字，列之于后。而葛、陶二家之方则不加分析，无可辨别。案《隋书·经籍志》，葛洪《肘后方》六卷，梁二卷。陶宏景补阙《肘后百一方》九卷，亡。《宋史·艺文志》止有葛书而无陶书。是陶书在隋已亡，不应元时复出。又陶书原目九卷，而此本合杨用道所附只有八卷，篇帙多寡，亦不相合。疑此书本无百一方在内，特后人取宏景原序冠之耳。书凡分五十一类，有方无论，不用难得之药，简要易明。虽颇经后来增损，而大旨精切，犹未尽失其本意焉。

△《褚氏遗书》·一卷（浙江范懋柱家天一阁藏本）

旧本题南齐褚澄撰。澄字彦适，阳翟人，褚渊弟也。尚宋文帝女庐江公主，拜驸马都尉。入齐为吴郡太守，官至左民尚书。事迹具《南齐书·本传》。是书分受形、本气、平脉、津润、分体、精血、除疾、审微、辨书、问子十篇，大旨发挥人身气血阴阳之奥。《宋史》始着于录。前有后唐清泰二年萧渊序，云黄巢时群盗发冢，得石刻弃之，先人偶见载归，后遗命即以褚石为椁。又有释义堪序，云石刻得之萧氏冢中，凡十有九片，其一即萧渊序也。又有嘉泰元年丁介跋，称此书初得萧氏父子护其石而始全，继得僧义堪笔之纸而始存，今得刘义先锓之木而始传云云。考周密《癸辛杂识》，引其非男非女之身一条，则宋代已有此本，所谓刻于嘉泰中者，殆非虚语。其书于《灵枢》、《素问》之理颇有发明，李时珍、王肯堂俱采用之。其论寡妇僧尼必有异乎妻妾之疗，发前人所未发。而论吐血便血饮寒凉百不一生，尤千古之龟鉴。疑宋时精医理者所着，而伪托澄以传。然其言可采，虽赝本不可废也。中颇论精血化生之理，所以辨病源、戒保啬耳。高儒《百川书志》列之房中类，则其误甚矣。

△《巢氏诸病源候论》·五十卷（浙江巡抚采进本）

隋大业中太医博士巢元方等奉诏撰。考《隋书·经籍志》有《诸病源侯论》五卷，目一卷，吴景贤撰，《旧唐书·经籍志》有《诸病源候论》五十卷，吴景撰。皆不言巢氏书。《宋史·艺文志》有巢元方《巢氏诸病源候论》五十卷，又无吴氏书。惟《新唐书·艺文志》二书并载，书名卷数并同。不应如是之相复，疑当时本属官书，元方与景一为监修，一为编撰，故或题景名，或题元方名，实止一书，《新唐书》偶然重出，观晁公武《读书志》，称隋巢元方等撰，足证旧本所列不止一名。然则《隋志》吴景作吴景贤、贤或监字之误。其作五卷，亦当脱一十字。如止五卷，不应目录有一卷矣。此本为明汪济川方鑛所校，前有宋绶奉敕撰序。考《玉海》载天圣四年十月十二日乙酉，命集贤校理晁宗悫、王举正校定《黄帝内经》、《素问》、《难经》、《巢氏病源候论》。五年四月乙未，令国子监摹印颁行，诏学士宋绶撰病源序，是其事也。书凡六十七门，一千七百二十论。陈振孙《书录解题》称，王焘《外台秘要诸论》，多本此书，今勘之，信然。又第六卷解散病诸候，为服寒食散者而作，惟六朝人有此证。第二十六卷猫鬼病候，见于《北史》及《太平广记》者亦惟周、齐时有之，皆非唐以后语，其为旧本无疑。其书但论病源，不载方药，盖犹《素问》、《难经》之例，惟诸证之末多附导引法，亦不言法出谁氏。考《隋志》有导引图三卷，注曰立一坐一卧一，或即以其说编入欤？《读书志》称宋朝旧制，用此书课试医士，而《太平兴国》中集圣惠方，每门之首亦必冠以此书。盖其时去古未远，汉以来经方脉论，存者尚多。又裒集众长，共相讨论，故其言深密精邃，非后人之所能及。《内经》以下，自张机、王叔和、葛洪数家书外，此为最古。究其旨要，亦可云证治之津梁矣。王祎《青岩丛录》尝议其惟知风寒二湿，而不着湿热之说，以为疏漏。然病机万变，前人所未及言，经后人阐明者甚多，未可以一节病是书也。

△《千金要方》·九十三卷（两淮马裕家藏本）

唐孙思邈撰。思邈，华原人。《唐书·隐逸传》称其少时，周洛州刺史独孤信称为圣童。及长，隐居太白山。隋文帝辅政，以国子博士徵，不起。则思邈生于周朝，入隋已长。然卢照邻《病梨树赋序》，称癸酉岁于长安见思邈，自云开皇辛酉岁生，今年九十二。则思邈生于隋朝。照邻乃思邈之弟子，记其师言，必不妄。惟以《隋书》考之，开皇纪号凡二十年，止于庚申，次年辛酉，已改元仁寿，与史殊不相符。又由唐高宗咸亨四年癸酉上推九十二年，为开皇二年壬寅，实非辛酉，干支亦不相应。然自癸酉上推九十三年，正得开皇元年辛丑。盖《照邻集》传写讹异，以辛丑为辛酉，以九十三为九十二也。史又称思邈卒于永淳元年，年百馀岁，自是年上推至开皇辛丑，正一百二年，数亦相合。则生于后周，隐居不仕之说，为史误审矣。思邈尝谓人命至重，贵于千金，一方济之，德逾于此。故所着方书以千金名。凡诊治之诀，针灸之法，以至导引养生之术，无不周悉，犹虑有阙道，更撰翼方辅之。考晁、陈诸家着录，载《千金方》、《千金翼方》各三十卷。钱曾《读书敏求记》所载，卷数亦同。又谓宋仁宗命高保衡、林亿等校正刊行，后列禁经二卷。合二书计之，止六十二卷。此本增多三十一卷，疑后人并为一书，而离析其卷帙。叶梦得《避暑录话》，称思邈作《千金前方》时已百馀岁，妙尽古今方书之要。独伤寒未之尽，似未尽通仲景之言，故不敢深论。后三十年，（案：百馀岁及后三十年之说皆因仍旧误，今姑仍原本录之。）作《千金翼》，论伤寒者居半，盖始得之，其用志精审不苟如此云云。则二书本相因而作，亦相济为用，合之亦未害宏旨也。《太平广记》载，思邈曾救昆明池龙，得龙宫仙方三十首，散入《千金方》各卷之中，盖小说家附会之谈，固无足深辨焉。

△《银海精微》·二卷（内府藏本）

旧本题唐孙思邈撰。唐、宋艺文志皆不着录，思邈本传亦不言有是书。其曰银海者，盖取目为银海之义。考苏轼雪诗有冻合玉楼寒起粟，光摇银海眩生花句。《瀛奎律髓》引王安石之说，谓道书以肩为玉楼，目为银海。银海为目，仅见于此。然迄今无人能举安石所引出何道书者，则安石以前绝无此说，其为宋以后书明矣。前有齐一经序，称管河北道时得于同僚李氏，亦不着时代年月，莫知何许人也。其辨析诸证，颇为明晰。其法补泻兼施，寒温互用，亦无偏主一格之弊。方技之家，率多依托。但求其术之可用，无庸核其书之必真，《本草》称神农，《素问》言黄帝，固不能一一确也。此书疗目之方，较为可取，则亦就书论书而已。

△《外台秘要》·四十卷（通行本）

唐王焘撰。焘，郿人。王珪孙也。《唐书》附见珪传。称其性至孝，为徐州司马，母有疾，弥年不废带，视絮汤剂。（案：视絮二字未详，然《玉海》所引亦同，是宋本已然，姑仍其旧。）数从高医游，遂穷其术。因以所学作《外台秘要》，讨绎精明，世宝焉。历给事中、邺郡太守。《艺文志》载《外台秘要》四十卷，又《外台要略》十卷。今《要略》久佚，惟《秘要》尚传。此本为宋治平四年孙兆等所校，明程衍道所重刻，前有天宝十一载焘自序，又有皇祐二年内降劄子及兆校上序，其卷首乃题林亿等名。考《书录解题》引《宋会要》，称嘉祐二年置校正医书局于编修院，以直集贤院掌禹锡、林亿，校理张洞，校勘苏颂等并为校正，后又命孙奇、高保衡、孙兆同校正。每一书毕，即奏上，亿等皆为之序。则卷首题林亿名，乃统以一局之长，故有等字也。焘居馆阁二十馀年，多见宏文馆图籍方书。其作是编，则成于守邺时。其结衔称持节邺郡诸军事，兼守刺史，故曰外台。（案：《猗觉寮杂记》曰，外台见《唐高元裕传故事》，三司监院官带御史者，号外台。）《书录解题》作《外台秘要方》，自序亦同。《唐书》及孙兆序中皆无方字，盖相沿省其文耳。书分一千一百四门，皆先论而后方。其论多以巢氏病源为主，每条下必详注原书在某卷，世传引书注卷第，有李涪《刊误》及程大昌《演繁露》，而不知例创于焘，可以见其详确。其方多古来专门秘授之遗。陈振孙在南宋末，已称所引小品深师崔氏、许仁则、张文仲之类，今无传者，犹间见于此书。今去振孙四五百年，古书益多散佚，惟赖焘此编以存，弥可宝贵矣。其中间及禁术，盖《千金翼方》已有此例。唐小说载贾耽以千年梳治虱瘕为异闻，其方乃出此书第十二卷中。宋小说载以念珠取误吞渔钩为奇技，其方乃在今八卷中。又唐制腊日赐口脂面药，今不知为何物，其方亦具在三十一卷中。皆足以资博物，三十七卷、三十八卷皆乳石论。《世说》载何晏称服五石散，令人神情开朗，《玉台新咏》有姬人怨服散诗，盖江左以来，用为服食之术，今无所用。又二十八卷载猫鬼野道方，与《巢氏病源》同。亦南北朝时鬼病，唐以后绝不复闻，然存之亦足资考订也。衍道刻此书，颇有校正，惟不甚解唐以前语与后世多异，如痢门称疗痢稍较。衍道注曰，较字疑误。考唐人方言，以稍可为校，故薛能黄蜀葵诗有记得玉人春病校句，冯班校《才调集》辨之甚明。衍道知其有误，而不知较为校误，犹为未审。然大致多所订定，故今亦并存焉。

△《颅囟经》·二卷（永乐大典本）

不着撰人名氏，世亦别无传本，独《永乐大典》内载有其书。考历代史志，自《唐·艺文志》以上皆无此名，至《宋·艺文志》始有师巫《颅囟经》二卷。今检此书，前有序文一篇，称王母金文，黄帝得之昇天，秘藏金匮，名曰《内经》，百姓莫可见之。后穆王贤士师巫于崆峒山得而释之云云。其所谓师巫，与《宋志》相合，当即此本。疑是唐末宋初人所为，以王冰《素问注》第七卷内有师氏藏之一语，遂托名师巫以自神其说耳。其名颅卤者，案首骨曰颅，脑盖曰囟，殆因小儿初生，颅囟未合，证治各别，故取以名其书。首论脉候至数之法，小儿与大人不同。次论受病之本与治疗之术，皆极中肯綮，要言不烦。次论火丹证治分别十五名目。皆他书所未尝见。其论杂证，亦多秘方，非后世俗医所可及。盖必别有师承，故能精晰如此。《宋史·方技传》载，钱乙始以《颅囟经》着名，召至京师，视长公主女疾，授翰林医学。钱乙幼科冠绝一代，而其源实出于此书，亦可知其术之精矣。谨据《永乐大典》所载，裒而辑之，依《宋志》旧目厘为二卷，俾不至无传于后焉。

△《铜人针灸经》·七卷（浙江范懋柱家天一阁藏本）

不着撰人名氏。按晁公武《读书后志》曰：《铜人腧穴针灸图》三卷，皇朝王惟德撰。仁宗尝诏惟德考次针灸之法，铸铜人为式，分脏腑十二经，旁注腧穴所会，刻题其名，并为图法及主疗之术，刻版传于世。王应麟《玉海》曰：天圣五年十月壬辰，医官院上所铸腧穴铜人式二。诏一置医官院，一置大相国寺仁济殿。先是，上以针砭之法传述不同，命尚药奉御王惟一考明堂气穴经络之会，铸铜人式。又纂集旧问，订正讹谬，为《铜人腧穴针灸图经》三卷，至是上之，摹印颁行。翰林学士夏竦序所言与晁氏略同，惟王惟德作惟一，人名小异耳。此本卷数不符，而大致与二家所言合。疑或天圣之旧本而后人析为七卷欤。周密《齐东野语》曰：尝闻舅氏章叔恭云，昔倅襄州日，尝获试针铜人全像，以精铜为之，腑脏无一不具。其外腧穴则错金书穴名于旁，凡背面二器相合，则浑然全身。盖旧都用此以试医者。其法外涂黄蜡，中实以水，俾医工以分折寸，案穴试针。中穴则针入而水出，稍差则针不可入矣。亦奇巧之器也。后赵南仲归之内府，叔恭尝写二图，刻梓以传焉。今宋铜人及章氏图皆不传，惟此书存其梗概尔。

△《明堂灸经》·八卷（浙江范懋柱家天一阁藏本）

题曰西方子撰，不知何许人。与《铜人针灸经》俱刊于山西平阳府。其书专论灸法。《铜人》惟有正背左右人形，此则兼及侧伏，较更详密。考《唐志》有《黄帝十二经明堂偃侧人图》十二卷，兹或其遗法欤？其曰明堂者，钱曾《读书敏求记》曰，昔黄帝问岐伯以人之经络，尽书其言，藏于灵兰之室。洎雷公请问，乃坐明堂授之。后世言明堂者以此。今医家记针灸之穴，为偶人，点志其处，名明堂，非也。今考《旧唐书·经籍志》，以明堂经脉别为一类，则曾之说信矣。古法多针灸并言，或惟言针以该灸，《灵枢》称《针经》是也。自王焘《外台秘要》始力言误针之害，凡针法针穴俱删不录，惟立灸法为一门。此书言灸不言针，盖犹焘志也。

△《博济方》·五卷（永乐大典本）

宋王衮撰。衮，太原人。其仕履未详，惟郎简原序称其尝为钱塘酒官而已。此书诸家书目皆着录，惟《宋史·艺文志》、陈振孙《书录解题》俱作三卷，晁公武《读书志》作五卷，稍有不同。盖三五字形相近，传写者有一讹也。公武又称衮于庆历间因官滑台，暇日出家藏七十馀方，择其善者为此书，名医云其方用之无不效。如草还丹治大风，太乙丹治鬼胎，尤奇验。今案衮自序有云，向侍家君之任滑台，道次得疾，遇医之庸者，妄投汤剂，疾竟不瘳。据此，则官滑台者乃衮之父，而公武即以为衮，殊为失考。衮又言，博采禁方逾二十载，所得方论凡七千馀道，因于中择其尤精要者得五百馀首。而公武乃云家藏七十馀方，则又传写之误也。原书久无传本，惟《永乐大典》内载有其文。裒辑编次，共得三百五十馀方。视衮序所称五百首者，尚存十之七。谨分立三十五类，依次排比，从《读书志》之目，厘为五卷。其中方药，多他书所未备，今虽不尽可施用，而当时实着有奇效，足为医家触类旁通之助。惟颇好奇异，往往杂以方术家言。如论服杏仁，则云彭祖、夏姬、商山四皓炼杏仁为丹，王子晋服四十年而腾空，丁令威服二十年而身飞，此类殊诞妄不足信。今故取服食诸法，编附卷末，以着其谬。俾读者知所持择焉。

△《苏沈良方》·八卷（永乐大典本）

宋沈括所集方书，而后人又以苏轼之说附之者也。考《宋史·艺文志》有《括灵苑方》二十卷，《良方》十卷，而别出《苏沈良方》十五卷。注云，沈括、苏轼所着。陈振孙《书录解题》有《苏沈良方》十卷，而无《沈存中良方》。尤袤《遂初堂书目》亦同。晁公武《读书志》则二书并列，而于《沈存中良方》下云，或以苏子瞻论医药杂说附之。《苏沈良方》下亦云，括集得效方成一书，后人附益以苏轼医学杂说。盖晁氏所载良方，即括之原本，其云或以苏子瞻论医药杂说附之者，即指《苏沈良方》。由其书初尚并行，故晁氏两载。其后附苏说者盛行，原本遂微，故尤氏、陈氏遂不载其原本。今《永乐大典》载有《苏沈良方》原序一篇，亦括一人所作，且自言予所作良方云云，无一字及轼，是亦后人增附之后，并其标题追改也。案明晁瑮《宝文堂书目》有《苏沈二内翰良方》一部，是正嘉以前，传本未绝，其后不知何时散佚。今据《永乐大典》所载，掇拾编次，厘为八卷。史称括于医药卜算无所不通，皆有所论着。今所传括《梦溪笔谈》，末为药议一卷，于形状性味，真伪同异，辨别尤精。轼杂着时言医理，于是事亦颇究心。盖方药之事，术家能习其技而不能知其所以然，儒者能明其理而又往往未经试验，此书以经效之方而集于博通物理者之手，固宜非他方所能及矣。

△《寿亲养老新书》·四卷（浙江汪启淑家藏本）

第一卷为宋陈直撰，本名《养老奉亲书》。第二卷以后则元大德中泰宁邹鈜所续增，与直书合为一编，更题今名。直于元丰时为泰州兴化令。《文献通考》载有直所着《奉亲养老书》一卷，而此本则题曰《养老奉亲书》，其文互异。然此本为至正中浙江刊本，犹据旧帙翻雕，不应标题有误，盖《通考》传写倒置也。鈜号冰壑，又号敬直老人。书中称其曾祖曰南谷，叔祖曰朴菴。以《福建通志》考之，南谷为宋参知政事应龙，朴菴为宋江西提刑应博，皆有名于时。据周应紫序，称为总管邹君，又称其官中都时，则鈜亦曾登仕版者，特《通志》不载其仕履，不可详考矣。直书自饮食调治至简妙老人备急方，分为十五篇，二百三十三条，节宣之法甚备。明高濂作尊生八笺，其四时调摄笺所录诸药品，大抵本于是书。鈜所续者，前一卷为古今嘉言善行七十二事，后两卷则凡寝兴器服饘粥饮膳药石之宜，更为赅具，而附以妇人小儿食治诸方，凡二百五十六条。其中如祝寿诗词，连篇载入，不免失于冗杂。又叙述闲适之趣，往往词意纤仄，采掇琐碎。明季清言小品，实亦滥觞于此。然徵引方药，类多奇秘，于高年颐养之法，不无小补，固为人子所宜究心也。

△《脚气治法总要》·二卷（永乐大典本）

宋董汲撰。汲字及之，东平人。始末未详，钱乙尝序其癍疹论，则其着书在元丰、元祐之间。是书《书录解题》作一卷，《宋史·艺文志》亦同。久无传本，今从《永乐大典》所载排纂成帙。以篇页稍繁，分为二卷。上卷论十二篇，大旨谓脚气必由于风湿，风湿兼有冷热，皆原本肾虚。阴阳虚实，病之别也；春夏秋冬，治之异也；高燥卑湿，地之辨也；老壮男女，人之殊也。说赅备矣。下卷方四十六，独活汤、木香散、传信方、防风粥、桑枝煎专治风，天麻丸、茴香丸、乌蛇丸、趁痛丸专治湿，薏苡仁汤、海桐皮散、木瓜丸治风湿相兼，独活、寄生汤、石楠丸、牛滕丸治风湿挟虚，金牙酒治风湿瘴疠，八味丸、肾沥汤、地黄粥治虚，神功丸、麻仁丸、三脘散、大黄汤治实。属阴者兼冷，木香饮子治其偏于阴也。属阳者兼热，红雪治其偏于阳也。绛宫丸、白皮小豆散、木通散治其属于阴阳而兼淋闭者也。松节散、食前丸、食后丸，橘皮丸治寻常法也。三仁丸、润肠丸、五柔丸治老人血枯法也。天门冬大煎，则为总治法。淋煠蒸熨五方，则为外治法。而以针灸法为始。原序方有一十九门，大约不出于此，即阙佚亦廑矣。考脚气即《素问》所谓厥疾，至唐始有此名，治法亦渐以详备。然李暄及苏敬、徐玉、唐侍中诸家之书，今多不传，独汲此帙尚存，颇为周密醇正。观其自述，称尝患此疾至剧，因深思其源，遂得秘要。殆所谓三折肱而为良医者欤？今特录而存之，以备专门之一种焉。

△《旅舍备要方》·一卷（永乐大典本）

宋董汲撰。陈振孙《书录解题》载有董汲《小儿癍疹论》、《脚气治法》，不及此书。然《宋史·艺文志》载之，卷帙亦同。盖陈氏偶未见也。汲因客途猝病，医药尤难，特集经效之方百有馀道，内如蚰蜒入耳及中药毒，最为险急，而所用之药，至为简易。其杂伤五方，古书中不少概见，今亦罕传，尤见奇特。盖古所谓专门禁方，用之则神验，至求其理，则和、扁有所不能解，即此类也。至于小半夏汤、五苓散两方，本于汉之张机。今以半夏汤治湿痰，仍其本法。至五苓散本治伤寒汗后不解及有水气之病，今书中引为通行利水之剂，殆亦变通用之。如河间益元散本双解半表半里之伤寒，而后人取以医暑欤。其治中暑一方，似即李杲清暑益气汤之蓝本。其无比香薷散，与后来局方稍有出入，盖亦本古方为加减。然云治两脚转筋疼痛，而反去主治之木瓜，则不解其故矣。小儿一门，大概与同时钱乙《药证直诀》相出入。第以柔脆之肠胃而多用腻粉朱砂诸峻药。古人气厚，服之无妨，在后来亦未可概施也。原本久佚。今从《永乐大典》收掇排纂，得方尚几五十，仍旧目分为一十有二类。其触寒心痛厥风涎潮等证，有录无书，无从校补，则亦阙焉。

△《素问入式运气论奥》·三卷、附《黄帝内经素问遗篇》·一卷（两江总督采进本）

宋刘温舒撰。温舒里居未详。前有元符己卯自序，题朝散郎太医学司业，盖以医通籍者也。晁公武《读书志》云，温舒以《素问》气运为治病之要，而答问纷糅，文辞古奥，读者难知，因为三十论二十七图上于朝。今详考其图，实二十九。盖十干起运十二支司天二图，原本别题曰诀，故公武不以入数，仅曰二十有七。其论实为三十一篇。末五行胜复论一篇，原本别注附字，故公武亦不以入数，仅曰三十也。卷末别附刺法论一卷，题曰《黄帝内经素问遗篇》。按刺法论之亡在王冰作注之前，温舒生北宋之末，何从得此？其注亦不知出自何人，殆不免有所依托，未可尽信。焦竑《经籍志》载此书四卷，合此论为一书，益舛误矣。

△《伤寒微旨》·二卷（永乐大典本）

宋韩祗和撰。是书《宋史·艺文志》不载。陈振孙《书录解题》载有其名，亦不着作者名氏。但据序题元祐丙寅，知其为哲宗时人而已。今检《永乐大典》各卷内，此书散见颇多，每条悉标韩祗和之名。而元戴良《九灵山房集》亦称自后汉张机着《伤寒论》，晋王叔和、宋成无己（案：无己乃金人，说见前《伤寒论》条下），庞安常、朱肱、许叔微、韩祗和、王宾之流，皆互相阐发，其间祗和姓名，与《永乐大典》相合。是祗和实北宋名医，以伤寒为专门者，特《宋史·方技传》不载，其履贯遂不可考耳。书凡十五篇，间附方论。大抵皆推阐张机之旨，而能变通于其间。其可下篇，不立汤液，惟以早下为大戒。盖为气质羸弱者言。然当以脉证相参，知其邪入阳明与否，以分汗下，不宜矫枉过直，竟废古方。至如辨脉篇，据伤寒例桂枝下咽阳盛乃毙，承气入胃，阴盛乃亡之义，以攻杨氏之谬误。可汗篇，分阴盛阳虚、阳盛阴虚、阴阳俱盛三门，则俱能师张氏而神明其意矣。又如汗下温三法，分案时候辰刻，而参之脉理病情，乃因张机正伤寒之法而通之于春夏伤寒，更通之于冬月伤寒，亦颇能察微知着。又如以阳黄归之汗温太过，阴黄归之过下亡津，则于金匮发阳发阴之论，研析精微，不特伤寒之黄切中穷要，即杂病之黄亦可以例推矣。其书向惟王好古《阴证略例》中，间引其文，而原本久佚。今采掇荟稡，复成完帙，谨依原目，厘为上下二卷。陈振孙所称之原序，则《永乐大典》不载，无从采补。殆编纂之时，旧本已阙欤。

△《伤寒总病论》·六卷、附《音训》·一卷、《修治药法》·一卷（大学士于敏中家藏本）

宋庞安时撰。安时字安常，蕲水人。（案：袁文《瓮牖闲评》，载苏轼称蜀人庞安常，未详孰是。）安时本士人，习与苏轼、黄庭坚游。第六卷末附与苏轼书一篇，论是编之义甚悉。卷首载轼答安时一帖，犹从手迹钩摹，形模略具。又以黄庭坚后序一篇冠之于前，序末称前序海上人诺为之，故虚其右以待。署元符三年三月作，时轼方谪儋州，至五月始移廉州，七月始渡海至廉，故是年三月犹称海上人也。然轼以是年八月北归，至次年七月，即卒于常州。前序竟未及作，故即移后序为弁也。序中刬去庭坚名，帖中亦刬去轼名。考卷末附载《音训》一卷，《修治药法》一卷，题政和癸巳门人董炳编字，知正当禁绝苏、黄文字之日，讳而阙之。此本犹从宋本钞出，故仍其旧耳。《宋史·艺文志》但载安时《难经解》，前后两见，而不载此书。《文献通考》载庞氏家藏《秘宝方》五卷，引陈振孙之言，谓安时以医名世者惟伤寒而已。此书南城吴炎《晦叔录》以见遗，似乎别为一书，而下列庭坚之序与此本同。疑当时已无刻本，故传写互异欤。又载张耒一跋云，张仲景《伤寒论》，病方纤悉必具，又为之增损进退之法以预告人。嗟夫仁人之用心哉！自非通神造妙不能为也。安常又窃忧其有病证而无方者，续着为论数卷。淮南人谓安常能与伤寒说话，岂不信哉！此本未载此跋，殆传写偶佚欤。又耒作《明道杂志》，记安时治验，极其推挹。而叶梦得《避暑录话》乃颇不满于安时。盖耒，苏轼客；梦得，蔡京客；其门户异也。然曾敏行《独醒杂志》亦记其治泗州守王公弼中丹石毒甚奇，又记其治公弼之女尤神异。敏行于元祐、绍圣两局均无恩怨，则所记当为公论矣。

△《圣济总录纂要》·二十六卷（浙江巡抚采进本）

宋政和中奉敕编，国朝程林删定。林字云来，休宁人。初，徽宗御制《圣济经》十卷四十二章，又诏集海内名医出御府所藏禁方秘论纂辑成编，凡二百卷。其书久而佚脱。林购求残帙，凡得三本，互相补苴，尚阙一百七十三卷至一百七十七卷，不可复见。以其繁重难行，乃撮其旨要，重为纂辑，门类悉依其旧，所阙《小儿方》五卷，则倩其友项睿补之。仍冠以徽宗原序，大德四年集贤学士焦惠校上序，及校刊诸臣衔名。考晁、陈二氏书目，但有徽宗《圣济经》，不载是书。观焦惠序，称始成于政和，重刊于大定。殆汴京破后，随内府图籍北行，南渡诸人，未睹其本欤？今未见其原书，然宋代崇尚医学，搜罗至富，就所采录古来专门授受之方，尚可以见其大略。其每类冠论一篇，亦皆词简而理明，均足以资考订。原本之末有《神仙服饵》三卷，或言烹砂炼石，或言嚼柏咀松，或言吐纳清和，或言斩除三尸。盖是时道教方兴，故有是妄语。林病其荒诞，一概汰除，惟约取其寻常颐养之药三十馀方，其别择具有条理。故所录诸方多可行用，与胶执古法者异焉。

△《证类本草》·三十卷（两淮江广达家藏本）

宋唐慎微撰。案陈振孙《书录解题》载此书三十卷，名《大观本草》。晁公武《读书志》则作《证类本草》三十二卷，亦题唐慎微撰。是宋时已有两本矣。《玉海》载绍兴二十七年八月十五日，王继先上校定《大观本草》三十二卷，《释音》一卷，诏秘书省修润付胄监镂版行之。则南宋且有官本。然皆未见其原刊。今行于世者亦有两本，一为明万历丁丑翻刻元大德壬寅宗文书院本。前有大观二年仁和县尉艾晟序，称其书三十一卷，目录一卷。集贤孙公得其本而善之，命官校正镂版，以广其传。慎微不知何许人，传其书者失其邑里族氏，故不载焉。陈氏所见盖此本，故题曰《大观本草》。一为明成化戊子翻刻金泰和甲子晦明轩本。前有宋政和六年提举医学曹孝忠序，称钦奉玉音，使臣杨戬总工刊写，继又命孝忠校正润色之。其改称《政和本草》，盖由于此，实一书也。书末又有金皇统三年翰林学士宇文虚中跋，称慎微字审元，成都华阳人，治病百不失一。为士人疗病，不取一钱，但以名方秘箓为请，以此士人尤喜之。每于经史诸书中得一药名，一方论，必录以告，遂集为此书。尚书左丞蒲传正欲以执政恩例奏与一官，拒而不受。又称元祐间虚中为儿童时，见慎微治其父风毒，预期某年月日再发，缄方以俟，临期服之神验。则慎微始末，虚中述之甚明。盖靖康以后，内府图籍悉入于金，故陈振孙未见此本，不知慎微何许人。而晁公武所云三十二卷者，殆合目录计之，亦未见政和所刻也。然考赵与旹《宾退录》，则称唐慎微，蜀州晋原人。世为医，深于经方。元祐间蜀帅李端伯招之，居成都。尝着《证类备急本草》三十一卷，艾晟序其书，谓慎微不知何许人，故为表出，蜀州今为崇庆府云云。所序履贯小异，岂虚中儿时见之，但知其寄籍欤。大德中所刻大观本作三十一卷，与艾晟所言合。泰和中所刻政和本，则以第三十一卷移于三十卷之前，合为一卷，已非大观之旧。又有大定己酉麻革序及刘祁跋，并称平阳张存惠增入寇宗奭《本草衍义》，则益非慎微之旧。然考大德所刻大观本，亦增入宗奭《衍义》，与泰和本同。盖元代重刻，又从金本录入也。今以二本互校，大德本于朱书墨盖（案：原本每条称墨盖以下为慎微所续，其式如今刻工所称之鱼尾。）较为分明，泰和本则多与条例不相应，然刊刻清整，首末序跋完具，则泰和本为胜，今以泰和本着录，大德本则附见其名于此，不别存目焉。

△《全生指迷方》·四卷（永乐大典本）

宋王贶撰。案《书录解题》，贶字子亨，考城人，名医宋毅叔之婿。宣和中以医得幸，官至朝请大夫。是书《宋史·艺文志》作三卷，而传本久绝。故医家罕所徵引，或至不知其名。今检《永乐大典》所收，案条掇拾，虽未必尽符原本，然大要已略具矣。方书所载，大都皆标某汤某丸，主治某病，详其药品铢两而止。独贶此书，于每证之前，非惟详其病状，且一一论其病源，使读者有所据依，易于运用。其脉论及辨脉法诸条，皆明白晓畅，凡三部九候之形，病证变化之象，及脉与病相应不相应之故，无不辨其疑似，剖析微茫，亦可为诊家之枢要。谨详加订正，分为二十一门，依类编次，而以论脉诸篇冠之于首。因篇页稍繁，厘为四卷，不复如其原数焉。

△《小儿卫生总微论方》·二十卷（大学士英廉家藏本）

不着撰人名氏。凡论一百条，自初生以至成童，无不悉备，论后各附以方。前有嘉定丙午和安大夫特差判太医局何大任序，称家藏是书六十馀载，不知作者为谁。博加搜访，亦未尝闻此书之流播。因锓于行在太医院（案：南宋虽定都临安，而当时犹称行在，以示恢复之意，咸淳《临安志》所载甚明），以广其传。案北宋钱乙，始以治小儿得名，其《药证直诀》一书，仅有传本，亦不免阙略。其他如晁、陈二氏所着录者，有《婴童宝镜小儿灵秘方》、《小儿至诀》、《小儿医方妙选》、《小儿癍疹论》诸书，皆不可得见。是书详载各证，如梗舌鳞疮之类，悉近时医书所未备。其议论亦笃实明晰，无明以来诸医家党同伐异，自立门户之习，诚保婴之要书也。此本为明宏治己酉济南朱臣刻于宁国府者，改名《保幼大全》。今考嘉定本原序，复题本名。臣序又称得之医者郑和，和称得之古冢中，其说迂怪。盖方技家自神其授受，亦无取焉。

△《类证普济本事方》·十卷（浙江巡抚采进本）

宋许叔微撰。叔微字知可，或曰扬州人，或曰毗陵人，惟曾敏行《独醒杂志》作真州人。二人同时，当不误也。绍兴二年进士。医家谓之许学士。宋代词臣率以学士为通称，不知所历何官也。是书载经验诸方，兼记医案，故以本事为名。朱国桢《涌幢小品》载，权微尝获乡荐，春闱不利而归，舟次平望，梦白衣人劝学医，遂得卢、扁之妙。凡有病者，诊候与药，不取其直。晚岁取平生已试之方，并记其事实，以为本事方。取本事诗之例以名之云云。即指此书。然考《独醒杂志》，叔微虽有梦见神人事，而学医则在其前，不知国桢何本也。叔微于诊治之术，最为精诣，故姚宽《西溪丛语》称，许叔微精于医，载其论肺虫上行一条，以为微论。其书属词简雅，不谐于俗，故明以来不甚传布。此本从宋椠钞出，其中凡丸字皆作圆，犹是汉张机《伤寒论》、《金匮要略》旧例也。国桢又记叔微所着尚有《拟伤寒歌》三卷，凡百篇。又有《治法》八十一篇，及《仲景脉法》三十六图，《翼伤寒论》二卷，《辨类》五卷。今皆未见传本，疑其散佚矣。

△《太平惠民和剂局方》·十卷、《指南总论》·三卷（两淮监政采进本）

旧本题宋库部郎中提辖措置药局陈师文等奉敕编。案王应麟《玉海》云，大观中，陈师文等校正《和剂局方》五卷，二百九十七道，二十一门。晁公武《读书志》云，大观中，诏通医刊正药局方书，阅岁，书成，校正七百八字，增损七十馀方。又《读书后志》曰，《太医局方》十卷，元丰中，诏天下高手医各以得效秘方进，下太医局验试，依方制药鬻之，仍摹本传于世。是大观之本实因神宗时旧本重修，故公武有校正增损之语也。然此本止十四门，而方乃七百八十八。考《玉海》又载，绍兴十八年闰八月二十三日，改熟药所为太平惠民局。二十一年十二月十七日，以监本药方颁诸略。此本以太平惠民为名，是绍兴所颁之监本，非大观之旧矣。其中又有宝庆、淳祐续添诸方，更在绍兴之后。兼附《用药总论指南》三卷，皆从《图经本草》抄撮增入，亦不知何时所加。陈振孙《书录解题》称，《和剂局方》其后时有增补，殆指此类欤？戴良《九灵山房集》有丹溪翁《朱震亨传》曰，时方盛行陈师文、裴宗元所定《大观》二百九十七方，翁穷昼夜是习，既而悟曰，操古方以治今病，其势不能以尽合。苟将起度量，立规矩，称权衡，必也素难诸经乎？又称震亨得罗知悌之学以归，诸医泥陈、裴之学者，闻其言，大惊而笑且排。及治许谦末疾良验，笑且排者始皆心服。是此书盛行于宋、元之间，至《震亨局方》发挥出，而医学始一变也。又岳珂《桯史》曰，《和剂局方》乃当时精集诸家名方，凡几经名医之手，至提领以从官内臣参校，可谓精矣。然其间差讹者亦自不少，且以牛黄清心丸一方言之，凡用药二十九味，寒热讹杂，殊不可晓。尝见一名医云，此方只前八味至蒲黄而止，自乾山药以下凡二十一味，乃补虚门中山芋丸。当时不知缘何误写在此方之后，因循不曾改正。余因其说而考之，信然。如此之类，必多有之云云。是并不能无所舛误矣。然历代相传专门禁方，多在是焉，在用者详审而已。必因噎而废食，则又一偏之见矣。

△《卫生十全方》·三卷、《奇疾方》·一卷（永乐大典本）

宋夏德撰。德字子益，其里贯始末未详。是书有唐仲友原序云，友人夏子益，裒其师傅之方，经常简易，用辄得效者为十卷，并取旧所家藏他方，掇其佳者为二卷，附以自着《奇疾方》一卷。共十三卷。则此书非一人之所着。观其治腰肾疼方，即唐郑相国方，其明证也。今从《永乐大典》录出，辑为上、中、下三卷，虽与原书卷数十不逮其三四，然诸证方药论说，亦已略具其中。如肝胀离魂、眼见禽虫飞走及眼赤、浑身生斑、毛发起如铜铁、鼻中毛长五尺、口鼻腥臭水流有铁色鲰鱼等证，皆罕见之变怪，而治法甚为平近。盖本于相传禁方，不主寻常之轨辙。他如奏功散之治翻胃，交加散之治产后中风，率皆平正简当，则固非徒矜新异者矣。《书录解题》仅《载奇疾方》一卷，《宋史·艺文志》所载则书名卷数与仲友序并合。其奇疾三十八方，已附见《传信适用方》中；又散见《本草纲目》中，然不可以他书所引，转废其本书。故今仍辑为一卷，附之于后。至其孰为师传之十卷，孰为家藏旧方之二卷，则已不可辨别，故亦合而编之焉。

△《传信适用方》·二卷（两淮监政采进本）

不着撰人名氏。《宋史·艺文志》载此书，亦不云谁作，而别有刘禹锡《传信方》二卷。考此书每方之下皆注传自某人，中有引及《和剂局方》者，必非禹锡书也。《书录解题》有《传道适用方》二卷，称拙菴吴彦夔淳熙庚子撰，与此本卷帙正同。知此即彦夔之书，传写讹信为道也。此本由宋椠影写，前后无序跋，所录皆经验之方，中有八味圆问难一条，尤深得制方之旨。其馀各方，虽经后人选用，而采择未尽者尚多。末附夏子益治奇疾方三十八道，其书罕见单行之本。明李时珍《本草纲目》所载，疑或从此钞出也。

△《卫济宝书》·二卷（永乐大典本）

旧本题东轩居士撰，不着名氏。陈振孙《书录解题》、《宋史·艺文志》皆列其目为一卷。世间久无传本，惟《永乐大典》内尚有其文，并原序一篇。称予家藏《痈疽方论》二十二篇，图证悉具，可传无穷，故记之曰《家传卫济宝书》。序中具述方论之所自来，而复言凭文注解，片言只字，皆不妄发云云。然则是书所载，本以经验旧方裒辑成帙，惟中间注语乃东轩居士所增入耳。又别有董琏序一篇，纪其得此书于妻家汪氏始末。中有乾道纪年，知东轩居士尚当为孝宗以前人，特其姓名终不可考。至徐文礼不过校正刊行，而所作后序，亦有举诸家治法集成一书之语，乃当时坊本售名欺世之陋习，不足信也。其书首列论治诸条，皆设为问答之词。原序以为传之不老山高先生，其说颇荒诞不可稽。而剖晰精微，深中奥妙，实非有所师授者不能。其后胪列诸方，附以图说，于药物之修制，针灸之利害，抉摘无遗，多后来医流所未见。谨因其旧文，掇拾排比，析为上、下二卷，着之于录，以备医家之一种。其乳痈、软疖二门，则别系之卷末，俾各从其类焉。

△《医说》·十卷（浙江巡抚采进本）

宋张杲撰。杲字季明，新安人。其伯祖张扩，尝受业于庞安时，以医名京、洛间。罗愿《鄂州小集》有扩传，叙其治验甚详。此书前有淳熙己酉罗顼序，亦称扩授其弟子发，子发授其子彦仁。杲，彦仁子也，承其家学，亦喜谈医。尝欲集古来医案勒为一书。初期满一千事，猝不易足，因先采掇诸书，据其见闻所及为是编，凡分四十七门。前七门总叙古来名医、医书及针灸、诊视之类，次分杂证二十八门，次杂论六门，次妇人小儿二门，次疮及五绝、痹、疝三门，而以医功、报应终焉。其间杂采说部，颇涉神怪，又既载天灵盖不可用，乃复收陈藏器本草人肉一条，亦为驳杂。然取材既富，奇疾险证，颇足以资触发，而古之专门禁方，亦往往在焉。盖三世之医，渊源有自，固与道听途说者殊矣。

△《针灸资生经》·七卷（两淮盐政采进本）

旧本题叶氏广勤堂新刊，盖麻沙本也。不着撰人名氏。前有嘉定庚辰徐正卿初刊序，称东嘉王叔权作。又有绍定四年赵纶重刊序，称澧阳郡博士王执中作，而疑叔权为执中字。以字义推之，其说是也。其书第一卷总载诸穴，二卷至末分论诸证。经纬相资，各有条理，颇为明白易晓。旧本冠以徽宗崇宁中陈承、裴宗元、陈师文等校奏医书一表，与序与书皆不相应。考裴宗元、陈师文等即校正《太平惠民和剂局方》之人，殆书贾移他书进表置之卷端，欲以官书取重欤？然宋代官书，自有王惟德《铜人针灸经》，曷可诬也。

△《妇人大全良方》·二十四卷（大学士英廉家藏本）

宋陈自明撰。自明字良父，临川人。官建府医学教授。是编凡分八门，首调经，次众疾，次求嗣，次胎教，次妊娠，次坐月，次产难，次产后。每门数十证，总二百六十馀论，论后附方案。妇人专科始唐昝殷《产宝》，其后有李师圣之《产育宝庆集》，陆子正之《胎产经验方》。大抵卷帙简略，流传亦鲜，自明采摭诸家，提纲挈领，于妇科证治，详悉无遗。明薛己《医案》曾以己意删订，附入治验，自为一书。是编刻于勤有书堂，犹为自明原本。前有嘉熙元年自序，称三世学医，家藏医书若干卷，又遍行东南，所至必索方书以观。其用心亦可云勤矣。

△《太医局程文》·九卷（永乐大典本）

宋时考试医学之制也。其命题有六，一曰墨义，试以记问之博；二曰脉义，试以察脉之精；三曰大义，试以天地之奥与脏腑之源；四曰论方，试以古人制方佐辅之法；五曰假令，试以证候方治之宜；六曰运气，试以一岁阴阳客主与人身感应之理。考《宋史》，医学初隶太常寺，元丰间始置提举判局，设三科以教之，曰方脉科、针科、疡科。凡方脉以《素问》、《难经》、《脉经》为大经，以《巢氏病源》、《龙树论》、《千金翼方》为小经，针科、疡科则去《脉经》而增《三部针灸经》。常以春试，学生愿与者听。迨崇宁间，改隶国子监；分上舍、内舍、外舍。其考试法，第一场问三经大义五道。次场方脉及临证运气各二道，针科、疡科试小经大义三道，运气二道。三场假令治病法三道。中格高等，为尚药局医师以下职。乾道中罢局而存御医诸科，后更不置局，仅存医学科。淳熙中又稍变其制焉。此太医局系绍熙二年后所置，程文以墨义为第一道，较旧制又稍异矣。其裒为一集，不知何人所编，世亦别无传本。今从《永乐大典》中排纂，得墨义九道，脉义六道，大义三十七道，论方八道，假令十八道，运气九道，谨厘次为九卷。其文皆通贯三经，及三部针灸之法，暨金石之品，草木之性，辨析精微，足资启发。盖有宋一代，于医学最为留意，自皇祐中于古来经方脉论皆命孙兆、林亿、高保衡等校刊颁行，垂为程式。故学者沿波讨流，各得以专门名家。观于是编，可以见当时讨论之详矣。

△《三因极一病证方论》·十八卷（大学士英廉家藏本）

宋陈言撰。言字无择，莆田人。是书分别三因，归于一治，其说出《金匮要略》。三因者，一曰内因，为七情，发自脏腑，形于肢体；一曰外因，为六淫，起自经络，舍于脏腑；一曰不内外因，为饮食饥饱，叫呼伤气，以及虎狼毒虫，金疮压溺之类。每类有论有方，文词典雅而理致简该，非他家鄙俚冗杂之比。苏轼《传圣散子方》，叶梦得《避暑录话》极论其谬，而不能明其所以然，言亦指其通治伤寒诸证之非，而独谓其方为寒疫所不废，可谓持平。《吴澄集》有《易简归一序》，称近代医方惟陈无择议论最有根柢，而其药多不验；严子礼剽取其论，而附以平日所用经验之药，则兼美矣。是严氏济生方其源出于此书也。《宋志》着录六卷，陈振孙《书录解题》亦同。此本分为十八卷，盖何钜所分。第二卷中太医习业一条，有五经二十一史之语，非南宋人所应见，然证以诸家所引，实为原书。其词气亦非近人所及，疑明代传录此书者不学无术，但闻有廿一史之说，遂妄改古书，不及核其时代也。

△《产育宝庆方》·二卷（永乐大典本）

不着撰人名氏。《宋史·艺文志》以为郭稽中撰。考陈振孙《书录解题》，称濮阳李师圣得《产论》二十一篇，有说无方。医学教授郭稽中为时良医，以方附诸论末，遂为完书。则稽中特因师圣所得旧本，增以新方，非所自撰。《宋史》所载，似未见陈氏说也。然稽中所增，合原论共为一卷，与此本不合。以卷首诸序考之，盖括苍陈言撰《三因方》，尝取其方论各评得失，婺医杜荍因采其所评，附入各条之下，后赵莹得《产乳备要》，增以杨子建《七说》，合于《产论》为一集。有冀致君者，又掇《御药院杂病方论》，及《八月产图》、《体元子借地法》、《安产藏衣方位》缀于其末。是辗转增益，已非郭氏之旧，特沿其旧名耳。其书世罕传本。今载于《永乐大典》者得论二十一，陈言评十六，方三十四为一卷；《产乳备要》暨《经气妊娠》等证方六十二为一卷。其《体元子借地法》，《永乐大典》佚不载，今亦阙焉。案胎教之法，古人所重，贾谊《新书》所引青史氏之说，刘向《列女传》所记太任育文王之事，尚可见其崖略。惟《产育方药》则罕专书，《唐书·艺文志》有昝殷《产宝》一卷，始别立一门。今其书不传，则讲妊育者当以是书为最古矣。卷中惟陈言之评标识姓名，馀皆不标为谁说。今以原本体例推之，上卷之方皆出郭氏，下卷娩乳、安产、经气三条外，殆即杨氏之说，所附方药，殆即冀致君所采御药院方也。陈言即撰《三因方》者。杨子建名倓，有杨氏《家藏方》，今未见。李师圣等皆南宋人，冀致君序称诸人为宋儒，又称近在燕、赵间，盖元人云。

△《集验背疽方》·一卷（永乐大典本）

宋李迅撰。迅字嗣立，泉州人。官大理评事，以医着名。此书见于陈振孙《书录解题》，称所集凡五十三条，其议论详尽曲当。马端临《经籍考》亦着于录，而题作李逸撰，与《书录解题》不合。今案此书前有郭应祥序，亦云嗣立名迅，则《通考》误也。背疽为患至钜，俗医剽窃一二丹方，或妄施刀针，而于受病之源，发病之形，及夫用药次第，节宣禁忌之所宜，俱置不讲，故夭阏者十恒八九。今迅所撰，于集方之前俱系以论说，凡诊候之虚实，治疗之节度，无不斟酌轻重，辨析毫芒，使读者了如指掌。中如五香连翘汤，内补十宣散，加料十全汤，加减八味凡，立效散之类，皆醇粹无疵，足称良剂。至忍冬丸与治乳痈发背神方，皆只金银花一味，用药易而收功多。于穷乡僻壤难以觅医，或贫家无力服药者，尤为有益，洵疡科中之善本矣。谨从《永乐大典》中采掇裒订，仍为一卷。其麦饭石膏及神异膏二方，乃诸方中最神妙者，而《永乐大典》乃偶佚之，今据《苏沈良方》及危亦林《得效方》补入。又《赤水玄珠》亦载有神异膏方，与得效方稍有不同，今并列之，以备参考焉。

△《济生方》·八卷（永乐大典本）

宋严用和撰。用和始末未详。《吴澄集》有《易简归一序》，称严子礼剽陈氏《三因方》之论，而附以经验之药。以其名推之，子礼似即用和字，其人盖在陈言后矣。澄又有《古今通变仁寿方序》，曰：世之医科不一，惟有所传授，得之尝试者多验。予最嘉严氏《济生方》之药，不泛不繁，用之辄有功。盖严师于刘，其方乃平日所尝试而验者也。则澄盖甚重此书矣。其书分门别类，条列甚备，皆立论于前，而以所处诸方次列于后。自序称论治凡八十，制方凡四百，总为十卷。用之十五年，收效甚多，因锓梓以传。明以来传本颇稀，又大抵脱佚错谬，失其本旨，故医家亦罕相研究。今据《永乐大典》所载，补阙订讹，厘为八卷。书中议论平正，条分缕析，往往深中肯綮，如论补益云，药惟平补，柔而不僣，专而不杂，间有药用群队，必使刚柔相济，佐使合宜。又云，用药在乎稳重。论咳嗽云，今人治嗽，喜用伤脾之剂，服之未见其效，穀气先有所损。论吐衄云，寒凉之剂不宜过进。诸方备列，参而用之，盖其用药主于小心畏慎。虽不善学之，亦可以模棱贻误。然用意谨严，固可与张从正、刘完素诸家互相调剂云。

△《产宝诸方》·一卷（永乐大典本）

不着撰人名氏。《宋史·艺文志》不载，惟陈振孙《书录解题》有之。自明以来诸家书目，亦罕有着录者。今检《永乐大典》所载，尚得七十馀方。又有十二月产图一篇，与振孙所记并合，盖即宋时之原本。又别有序论一首，王卿月序一首，文皆残阙，当亦原书之佚简也。其方于保产之法颇为赅备，而原第为《永乐大典》所乱，已不可复考。谨详加厘订，以类分排。首调经养血，次安胎，次胎中诸病，次催生，次产后，次杂病，仍为一卷。其中所引各方，多为后人所承用。如人参饮子一方，与朱震亨所制达生散，虽品味多寡不同，而以大腹皮为君，人参为辅，命意无异，知震亨实本此而增损之。又如张元素以枳壳、白术为束胎丸，后人以为不宜于藜藿之躯，易以白术、黄芩，相沿至今，为便产良方。不知亦本是书所载之枳壳汤。又今时治产后血风，有所谓举卿古拜者，核其所用，惟荆芥一味，即此书之青金散。盖荆芥主治风，《素问》东方主风，而肝属于木，平肝木即所以助肺金，故以青金为名。后人窃用其方，而又翻切荆芥字音，诡名以炫俗耳。凡此之类皆可以证古今传授之由。惟所用多降气破血之品，辛热震动之剂，则古人禀厚，可受攻伐，有未可概施于后来者。此则神而明之，存乎其人矣。

△《仁斋直指》·二十六卷、附《伤寒类书活人总括》·七卷（浙江巡抚采进本）

宋杨士瀛撰。士瀛字登父，仁斋其号也。福州人。始末无考。前有自序，题景定甲子。甲子为景定五年，次年即度宗咸淳元年，则宋末人矣。此本为明嘉靖庚戌所刻。前有余锓序，称《直指》列为二十八卷，析七十九条。今考七十九条之数，与序相符，而其书实止二十六卷。焦竑《国史经籍志》载有此书，亦作二十六卷，盖序文偶误。然士瀛所撰本名《仁斋直指》，其每条之后题曰附遗者，则明嘉靖中朱崇正所续加。崇正字宗儒，号惠斋，徽州人。即刊此本者也。焦志既题曰《仁斋直指》，附遗方乃惟注杨士瀛撰，则并附遗属之士瀛，亦未免小误也。其《伤寒类书活人总括》七卷，焦志不着录。据《仁斋直指》自序，其成书尚在直指前，此本以卷帙较少，故附刻于后。卷首标题，亦称朱崇正附遗。然核其全编，每条皆文义相属，绝无所谓附遗者。惟卷一活人证治赋后有司天在泉图，五运六气图，伤寒脉法，指掌图，目录中注一附字耳。或因此一卷有附遗，而牵连题及七卷。或因直指有附遗，而牵连题及此书，均未可定。宋椠旧本既已不存，无从证其虚实，疑以传疑可矣。

△《急救仙方》·六卷（永乐大典本）

不着撰人名氏。其书《宋志》及诸家书目均未着录。惟焦竑《国史经籍志》载有《救急仙方》十一卷，注云，见《道藏》，亦不言作者为谁。考《白云霁道藏目录·太玄部·恻字号》中有《急救仙方》，与《永乐大典》所载合，则焦氏误倒其文为救急也。疡医自《周礼》即自为一科，然传习其术者多不能通古人之意，是编于背疮、疔疮、眼科、痔证四者，所载证治尤详，盖作者所擅长在此。中间如论背疮条内所载莲子蜂窠散走流注肾俞诸发，名目猥众，乃能一一讨论，各详其证之形状与得病之因，疗治之法，条分缕析，为自来疡科所未及。其疔疮门内所立追疔夺命汤一方，备详加减之法，学者苟能触类旁通，亦足以资博济之用，非精于是术者不能作也。虽杂疮杂证诸门稍有阙佚，然纲要具存，正不以不完为病矣。


 
○医家类二

△《素问元机原病式》·一卷（通行本）

金刘完素撰。完素字守真，河间人。事迹具《金史·方技传》。是书因《素问·至真要论》详言五运六气盛衰胜复之理，而以病机一十九条附于篇末，乃于十九条中采一百七十六字，演为二百七十七字，以为纲领，而反复辨论以申之。凡二万馀言。大旨多主于火。故张介宾作《景岳全书》攻之最力。然完素生于北地，其人秉赋多强，兼以饮食醇醲，久而蕴热，与南方风土原殊。又完素生于金时，人情淳朴，习于勤苦，大抵充实刚劲，亦异乎南方之脆弱，故其持论多以寒凉之剂攻其有馀，皆能应手奏功。其作是书，亦因地因时，各明一义，补前人所未及耳。医者拘泥成法，不察虚实，概以攻伐戕生气。譬诸检谱角牴，宜其致败，其过实不在谱也。介宾愤疾力排，尽归其罪于完素，然则参桂误用亦可杀人，又将以是而废介宾书哉？张机《伤寒论》有曰，桂枝下咽，阳盛乃毙；承气入胃，阴盛以亡。明药务审证，不执一也。故今仍录完素之书，并着偏主之弊，以持其平焉。

△《宣明论方》·十五卷（通行本）

金刘完素撰。是书皆对病处方之法。首诸证门，自煎厥薄厥飧泄胀以及诸痹心疝凡六十一证，皆采用内经诸篇，每证各有主治之方，一宗仲景。次诸风，次热，次伤寒，次积聚，次水湿，次痰饮，次劳，次泄痢，次妇人，次补养，次诸痛，次痔瘘，次眼目，次小儿，次杂病，共十七门。每门各有总论，亦发明运气之理，兼及诸家方论，于轩岐奥旨，实多阐发。而多用凉剂，偏主其说者，不无流弊。在善用者消息之耳。考《原病式》自序云，作《医方精要宣明论》一部，三卷十万馀言，今刊入河间六书者乃有十五卷，其二卷之菊叶法、薄荷白檀汤，四卷之妙功藏用丸，十二卷之荜澄茄丸、补中丸、楮实子丸皆注新增字，而七卷之信香十方、青金膏不注新增字者，据其方下小序，称灌顶法王子所传，并有偈咒。金时安有灌顶法王，显为元、明以后之方，则窜入而不注者不知其几矣。卷增于旧，殆以是欤。

△《伤寒直格方》·三卷、《伤寒标本心法类萃》·二卷（通行本）

旧本皆题金刘完素撰。《伤寒直格方》大旨出入于《原病式》，而于伤寒证治议论较详。前序一篇，不知何人所撰。马宗素《伤寒医鉴》引平城翟公宵行遇灯之语，与此序正相合，殆即翟公所撰欤？《医鉴》又云，完素着《六经传变直格》一部，计一万七千零九字。又于《宣明论中集》，紧切药方六十道，分六门，亦名《直格》。此书有方有论，不分门类，不能确定原为何种。卷首又题为临川葛雍编，盖经后人窜乱，未必完素之旧矣。《伤寒标本心法类萃》上卷分别表里，辨其缓急，下卷则载所用之方。其中传染一条，称双解散、益元散皆为神方。二方即完素所制，不应自誉至此。考完素《原病式》序称，集伤寒杂病脉证方论之文，目曰《医方精要宣明论》。今检《宣明论》中已有《伤寒》二卷，则完素治伤寒法已在《宣明论》中，不别为书。二书恐出于依托。然流传已久，姑存之以备参考焉。

△《病机气宜保命集》·三卷（两淮盐政采进本）

金张元素撰。元素字洁古，易州人。八岁应童子举。二十七试进士，以犯庙讳下第。乃去而学医，精通其术。因抒所心得，述为此书。凡分三十二门，首原道原脉摄生阴阳诸论，次及处方用药，次第加减君臣佐使之法，于医理精蕴阐发极为深至。其书初罕传播，金末杨威始得本刊行，而题为河间刘完素所着。明初宁王权重刊，亦沿其误，并伪撰完素序文词调于卷首以附会之。至李时珍作《本草纲目》，始纠其谬，而定为出于元素之手，于序例中辨之甚明。考李濂《医史》，称完素尝病伤寒八日，头痛脉紧，呕逆不食，元素往候，令服某药。完素大服，如其言遂愈。元素自此显名。是其造诣深邃，足以自成一家，原不必托完素以为重。今特为改正，其伪托之序亦并从删削焉。

△《儒门事亲》·十五卷（大学士英廉家藏本）

金张从正撰。从正字子和，号戴人，睢州考城人。兴定中召补太医，寻辞去。事迹具《金史·方技传》。从正与麻知几、常仲明辈讲求医理，辑为此书。刘祁《归潜志》称，麻知几九畴与之善，使子和论说其术，因为文之，则此书实知几所记也。其例有说有辨，有记有解，有诫有笺，有诠有式，有断有论，有疏有述，有衍有诀，有十形三疗，有六门三法，名目颇烦碎，而大旨主于用攻。其曰《儒门事亲》者，以为惟儒者能明其理，而事亲者当知医也。从正宗河间刘守真，用药多寒凉，其汗吐下三法当时已多异议，故书中辨谤之处为多。丹溪朱震亨亦讥其偏，后人遂并其书置之。然病情万状，各有所宜，当攻不攻与当补不补厥弊维均，偏执其法固非，竟斥其法亦非也。惟中间负气求胜，不免过激。欲矫庸医恃补之失，或至于过直。又传其学者不知察脉虚实，论病久暂，概以峻利施治，遂致为世所藉口。要之未明从正本意耳。

△《内外伤辨惑论》·三卷（江苏巡抚采进本）

金李杲撰。杲字明之，自号东垣老人，真定人。尝以纳赀得官，监济源税。案元砚坚作《东垣老人传》，称杲以辛亥年卒，年七十二。则当生于世宗大定二十年庚子，金亡时年五十五，入元十七年乃终。故旧本亦或题元人，而《元史》亦载入方技传也。初，杲母婴疾，为众医杂治而死，讫莫知为何证。杲自伤不知医理，遂捐千金，从易州张元素学，尽得其法，而名乃出于元素上，卓为医家大宗。是编发明内伤之证，有类外感，辨别阴阳寒热，有馀不足，而大旨总以脾胃为主。故特制补中益气汤，专治饮食劳倦，虚人感冒。法取补土生金，升清降浊，得阴阳生化之旨。其阐发医理，至为深微。前有自序，题丁未岁，序中称此论束之高阁十六年。以长历推之，其书盖出于金哀宗之正大九年辛卯也。

△《脾胃论》·三卷（江苏巡抚采进本）

金李杲撰。杲既着《辨惑论》，恐世俗不悟，复为此书。其说以土为万物之母，故独重脾胃。引经立论，精凿不磨。明孙一奎《医旨绪馀》云，东垣生当金、元之交，中原扰攘，士失其所，人疲奔命，或以劳倦伤脾，或以忧思伤脾，或以饥饱伤脾，病有缓急，不得不以急者为先务。此真知杲者也。前有元好问序。考《遗山文集》有杲所着《伤寒会要引》一篇，备载其所治验。《元史·方技传》全取之，而此序独不见集中，意其偶有散佚欤。又有罗天益后序一篇。天益字谦父，杲晚年弟子，尽得其传。元砚坚《东垣老人传》称，杲临终，取平日所着书，检勘卷帙，以次相从，列于几前，嘱谦父曰此书付汝者，即其人也。

△《兰室秘藏》·三卷（江苏巡抚采进本）

金李杲撰。其曰《兰室秘藏》者，盖取《黄帝素问》藏诸灵兰之室语。前有至元丙子罗天益序，在杲殁后二十五年，疑即砚坚所谓临终以付天益者也。其治病分二十一门，以饮食劳倦居首。他如中满腹胀，如心腹痞，如胃脘痛诸门，皆谆谆于脾胃，盖其所独重也。东垣发明内伤之类外感，实有至理。而以土为万物之母，脾胃为生化之源。脾虚损论一篇，极言寒凉峻利之害，尤深切着明。盖预睹刘、张两家末流攻伐之弊，而早防其渐也。至于前代医方，自《金匮要略》以下，大抵药味无多。故《唐书·许允宗传》纪允宗之言曰，病之于药有正相当，惟须单用一味，直攻彼病，药力既专，病即立愈。今人不能别脉，莫识病证，以情臆度，多安药味。譬之于猎，未知兔所，多发人马，空地遮围，或冀一人偶然逢也。如此疗病，不亦疏乎？其言历代医家传为名论。惟杲此书载所自制诸方，动至一二十味，而君臣佐使相制相用，条理井然，他人罕能效之者。斯则事由神解，不涉言诠。读是书者能喻法外之意则善矣。

△《医垒元戎》·十二卷（兵部侍郎纪昀家藏本）

元王好古撰。好古字进之，赵州人。官本州教授。据好古所作《此事难知》序，盖其学出于李杲。然此书海藏黄耆汤条下，称杲为东垣李明之先生；而易老大羌活汤条下，称先师洁古老人。则好古实受业张元素，殆如赵匡、陆淳同受春秋于啖助，而淳又从匡讲问欤。自跋称是书已成于辛卯（金哀宗正大八年）。至丁酉春（元灭金之第四年），为人阴取之。原稿已绝，更无馀本。予职州庠，杜门养拙，齑盐之暇，无可用心，想像始终，十得七八。试书首尾，仅得复完。前有自序，亦题丁酉岁。盖初成于金末，而重辑于元初也。其书以十二经为纲，皆首以伤寒，附以杂证。大旨祖长沙绪论，而参以东垣易水之法，亦颇采用《和剂局方》，与《丹溪门径》小异。然如半硫丸条下注云，此丸古时用，今时气薄不用。则斟酌变通。亦未始不详且慎矣。其曰《医垒元戎》者，自序谓良医之用药，若临阵之用兵也。此本为嘉靖癸卯辽东巡抚右都御史馀姚顾遂所刻，万历癸巳，两淮盐运使鄞县屠本畯又重刻之，体例颇为参差。盖书帕之本，往往移易其旧式。今无原本可校，亦姑仍屠本录之焉。

△《此事难知》·二卷（江苏巡抚采进本）

元王好古撰。是编专述李杲之绪论，于伤寒证治尤详。其问三焦有几，分别手足，明孙一奎极称其功。惟谓命门包络与右尺同论，又谓包络亦有三焦之称，未免误会经旨耳。史称杲长于伤寒，而《会要》一书元好问实序之。今其书已失传，则杲之议论犹赖此以存其一二。前有至大元年自序，称得师不传之秘，旬储月积，浸就篇帙。盖好古自为裒辑。今本《东垣十书》竟属之杲，殊为谬误。考明李濂《医史》，亦以是书为杲作。则移甲为乙，已非一日矣。

△《汤液本草》·三卷（江苏巡抚采进本）

元王好古撰。曰汤液者，取《汉志》汤液经方义也。上卷载东垣药类法象、用药心法，附以五宜五伤七方十剂。中、下二卷以本草诸药配合三阳三阴十二经络，仍以主病者为首，臣佐使应次之。每药之下，先气次味，次入某经。所谓象云者，药类法象也。心云者，用药心法也。珍云者，洁古珍珠囊也。其馀各家虽有采辑，然好古受业于洁古，而讲肄于东垣，故于二家用药尤多徵引焉。考《本草》药味不过三品，三百六十五名。陶弘景《别录》以下，递有增加，往往有名未用。即《本经》所云主治，亦或古今性异，不尽可从。如黄连今惟用以清火解毒，而经云厚肠胃，医家有敢遵之者哉！好古此书所列，皆从名医试验而来，虽为数无多，而条例分明，简而有要，亦可云适乎实用之书矣。

△《瑞竹堂经验方》·五卷（永乐大典本）

元沙图穆苏撰。沙图穆苏《元史》无传，其事迹不可考。以吴澂王都中二序核之，则其字为谦斋，尝以御史出为建昌太守。是书即其在郡时所撰集也。原书本十五卷。杨士奇等《文渊阁书目》载有一部一册，而晁瑮《宝文堂书目》内亦列其名，则是明中叶以前，原帙尚存，其后遂鲜传本。今据《永乐大典》所载，搜采编辑，计亡阙已十之五六，而所存者尚多。谨依方诠次，分立二十四门，厘为五卷。中间如调补一门，不轻用金石之药，其处方最为醇正。又女科之八珍散，即四君子汤、四物汤之并方，其用尤广，明薛己《医案》已详着之。至疮科所载返魂丹，与今世疡医所用梅花点舌丹、夺命丹相类，内托千金散以治痈毒，亦见殊功。是皆可资利济之用。惟幼科之褐丸子与苏沈良方中所列褐丸，名目相类，治疗亦同。特彼用乌头桂、香附乾姜、陈皮配合，攻补兼行，颇为周密。此乃用黑牵牛、京三棱、蓬莪术诸品，殊病其过于峻利。盖金、元方剂，往往如斯，由北人气禀壮实，与南人异治故也。此在于随宜消息，不可以成法拘矣。

△《世医得效方》·二十卷（两淮盐政采进本）

元危亦林撰。亦林字达斋，南丰人。官本州医学教授。是编积其高祖以下五世所集医方，合而成书。一曰大方脉科，分子目九十有一。二曰小方脉科，分子目七十有一。三曰风科，分子目十。四曰产科兼妇人杂病科，分子目三十有三。五曰眼科，分子目十二。六曰口齿兼咽喉科，分子目六。七曰正骨兼金镞科，分子目二十九。八曰疮肿科，分子目二十四。共十九卷，附以孙真人养生法节文一卷。其总目针灸一科，有录无书。校检其文，皆散附各科之中，盖标题疏舛，实非阙佚。自序称创始于天历元年，讫功于后至元三年，其用力亦云勤笃。前有至元五年太医院题识，备列院使十一人，同知院事二人，佥院事二人，同佥院事二人，判官二人，经历二人，都事二人，掾史一人衔名。盖江西官医提举司以是书牒医院，下诸路提举司重校，覆白于医院，而后刊行，亦颇矜慎。序中称其高祖遇仙人董奉二十五世孙，传其秘方。虽技术家依托之言，不足深诘，而所载古方至多，皆可以资考据，未可以罕所发明废之也。

△《格致馀论》·一卷（江苏巡抚采进本）

元朱震亨撰。震亨字彦修，金华人。受业于罗知悌，得刘守真之传。其说谓阳易动，阴易亏，独重滋阴降火，创为阳常有馀，阴常不足之论。张介宾等攻之不遗馀力。然震亨意主补益，故谆谆以饮食色欲为箴，所立补阴诸丸，亦多奇效。孙一奎《医旨绪馀》云，丹溪生当承平，见人多酗酒纵欲，精竭火炽，复用刚剂，以至于毙，因为此救时之说。后人不察，遂以寒凉杀人，此不善学丹溪者也。其说可谓平允矣。是编前有自序云：古人以医为吾儒格物致知之一事，故特以是名书。盖震亨本儒者，受业于许谦之门，学医特其馀事，乃性之所近，竟不以儒名而以医名。然究较方技者流为能明其理，故其言如是。戴良《九灵山房集》有丹溪翁传，叙其始末甚详云。

△《局方发挥》·一卷（江苏巡抚采进本）

元朱震亨撰。以《和剂局方》不载病源，止于各方下条列证候，立法简便，而未能变通，因一一为之辨论。大旨专为辟温补、戒燥热而作。张介实《景岳全书》云，《局方》一书，宋神宗（案：此方成于徽宗之时，介宾以为神宗，殊为舛误，谨附订于此）诏天下高医，奏进而成。虽其中或有过于粉饰者，神效之方亦必不少，岂可轻议。其意颇不以震亨为然。考震亨之学出于宋内官罗知悌，知悌之学距河间刘完素仅隔一传。完素主于泻火，震亨则主于滋阴。虽一攻其有馀，其剂峻利，一补其不足，其剂和平。而大旨不离其渊源，故于《局方》香窜燥烈诸药，谆谆致辨。明以来沿其波者，往往以黄药、知母戕伤元气。介宾鉴其末流，故惟以益火为宗，掊击刘、朱不遗馀力。其以冰雪凛冽为不和，以天晴日暖为和，取譬固是。然清风凉雨亦不能谓之不和，铄石流金亦不能强谓之和，各明一义而忘其各执一偏，其病实相等也。故介宾之说不可不知，而震亨是编亦未可竟废焉。

△《金匮钩玄》·三卷（江苏巡抚采进本）

元朱震亨撰，明戴原礼校补。中称戴云者，原礼说也。末附论六篇，不刻于目录中。一曰火岂君相五志俱有论，一曰气属阳动作火论，一曰血属阴难成易亏论，一曰滞下辨论，一曰三消之疾燥热胜阴论，一曰泄泻从湿治有多法论，皆不题谁作。观其滞下辨论引震亨之言，则亦原礼所加也。震亨以补阴为宗，实开直补真水之先。其以郁治病，亦妙阐内经之旨，开诸家无穷之悟。虽所用黄蘗、知母不如后人之用六味圆直达本原，所制越鞠丸亦不及后人之用逍遥散和平无弊，然荜路蓝缕，究以震亨为首庸。是书词旨简明，不愧钩玄之目。原礼所补，亦多精确。《明史·方技传》载此书于原礼传中，卷数与今本同。称其附以己意，人谓不愧其师，其为医家善本可知矣。原礼，浦江人。洪武中御医。本名思恭，以字行，故史作戴思恭。朱国祯《涌幢小品》曰：戴元礼，国朝之圣医也，太祖称为仁义人。太孙即位，拜院使云云。元礼即原礼，盖国祯得诸传闻，故音同字异耳。

△《扁鹊神应针灸玉龙经》·一卷（浙江范懋柱家天一阁藏本）

元王国端撰。国端，婺源人。其书专论针灸之法。首为一百二十穴，玉龙歌八十五首。次为注解标幽赋一篇。次为天星十一穴歌诀十二首。次为人神尻神太乙九宫歌诀。次为六十六穴治证。次为子午流注心要秘诀。次为日时配合六法图。次为盘石金直刺秘传。次又附以针灸歌及杂录切要。后有天历二年国端弟子周仲良序，称托名扁鹊者，重其道而神之。其中名目颇涉鄙俚，文义亦多浅近，不出方技家之鄙习。而专门之学，具有授受，剖析简要，循览易明，非精于斯事者亦不能言之切当若是也。

△《外科精义》·二卷（江苏巡抚采进本）

元齐德之撰。德之始末未详。惟其结衔称医学博士充御药院外科太医。是编先论后方，于疮肿诊候浅深虚实最为详尽。考《周礼》天官，疡医掌肿疡、溃疡、金疡、折疡之祝药劀杀之齐。注曰：劀谓刮去脓血，杀谓以药食其恶肉。又曰：凡疗疡以五毒攻之，注曰：今医方有五毒之药，合黄堥置石胆、丹砂、雄黄、礜石、慈石其中烧之，三日三夜，其烟上着。以鸡羽扫取之，以注创恶。肉破，骨则尽出。又曰：以五气养之，以五药疗之，以五味节之。注曰：既劀杀而攻尽其宿肉，乃养之也。五气当作五穀，字之误也。节，节成其药之力云云。是则古者疡医攻补兼施之明证。后之疡医，惟持攻毒之方，治其外而不治内，治其末而不治本，故所失恒多。德之此书，务审病之所以然，而量其阴阳强弱，以施疗。故于疡科之中，最为善本。书中无一字及李杲，李杲平生亦不以外科着。原本附《东垣十书》之末，盖坊刻杂合之本，取以备十书之数，与所载朱震亨书均为滥入。孙一奎《赤水玄珠》引之，竟称《东垣外科精义》，不考甚矣。

△《脉诀刊误》·二卷、《附录》·二卷（两淮盐政采进本）

元戴启宗撰。启宗字同父，金陵人。官龙兴路儒学教授。考《隋书·经籍志》载王叔和《脉经》十卷，《唐志》并同，而无所谓《脉诀》者。吕复《群经古方论》曰，《脉诀》一卷，乃六朝高阳生所撰，托以叔和之名，谬立七表、八里、九道之目，以惑学者。通真子刘元宾为之注，且续歌括附其后，词既鄙俚，意亦滋晦。其说良是。然以高阳生为六朝人，则不应《隋志》、《唐志》皆不着录，是亦考之未审。《文献通考》以为熙宁以前人伪托，得其实矣。其书自宋以来屡为诸家所攻驳，然泛言大略，未及一一核正其失。且浅俚易诵，故俗医仍相传习。启宗是书，乃考证旧文，句句为辨，原书伪妄，殆抉摘无遗，于脉学殊为有裨。明嘉靖间祁门汪机刊之，又以诸家脉书要语类为一卷，及所撰矫世惑脉论一卷并附录于后。以其说足相发明，仍并载之，资参考焉。

△《医经溯洄集》·二卷（浙江汪启淑家藏本）

元王履撰。履字安道，昆山人。学医于金华朱震亨，尽得其术，至明初始卒。故《明史》载入方技传中，其实乃元人也。尝以《伤寒论》中阳明篇无目痛，少阴篇言胸背满不言痛，太阴篇无嗌乾，厥阴篇无囊缩，必有脱简。乃取三百九十七法，去其重复者二百三十八条，复增益之仍为三百九十七法。因极论内外伤经旨异同，并中风中暑之辨，撰为此书，凡二十一篇。其间阐发明切者，如亢则害，承乃制，及四气所伤，皆前人所未及。他若温病、热病之分，三阴寒热之辨，以及泻南、补北诸论，尤确有所见。又以《素问》云伤寒为病热，言常不言变，至仲景始分寒热，然义犹未尽，乃备列常与变，作伤寒立法考一篇。李濂《医史》有履补传，载其着书始末甚详。观其历数诸家，俱不免有微词，而内伤馀议兼及东垣，可谓少可而多否者。然其会通研究，洞见本原，于医道中实能贯彻源流，非漫为大言以夸世也。

△《普济方》·四百二十六卷（浙江范懋柱家天一阁藏本）

明周定王橚撰。橚有《救荒本草》，已着录。是书取古今方剂，汇辑成编，橚自订定。又命教授滕硕、长史刘醇等同考论之。李时珍《本草纲目》所附方，采于是书者至多。然时珍称为周宪王，则以为橚子有炖所作，误矣。元本一百六十八卷，《明史·艺文志》作六十八卷，盖脱一百二字也。凡一千九百六十论，二千一百七十五类，七百七十八法，六万一千七百三十九方，二百三十九图，采摭繁富，编次详析，自古经方，无更赅备于是者。其书蒐罗务广，颇不免重复牴牾。医家病其杂糅，罕能卒业。叉卷帙浩博，久无刊版，好事家转相传写，舛谬滋多，故行于世者颇罕，善本尤稀。然宋、元以来名医着述，今散佚十之七八，橚当明之初造，旧籍多存，今以《永乐大典》所载诸秘方勘验是书，往往多相出入。是古之专门秘术，实藉此以有传。后人能参考其异同，而推求其正变，博收约取，应用不穷。是亦仰山而铸铜，煮海而为盐矣，又乌可以繁芜病哉！

△《推求师意》·二卷（浙江巡抚采进本）

明戴原礼撰。原礼即校补朱震亨《金匮钩玄》者也。是编本震亨未竟之意，推求阐发，笔之于书。世无传本。嘉靖中，祁门汪机睹其本于歙县，始录之以归。机门人陈桷校而刊之，其名亦机所题也。考李濂《医史》有原礼补传，称平生着述不多见，仅有订正丹溪先生《金匮钩玄》三卷，间以己意附于后。又有《证治要诀》、《证治类方》、《类证用药》总若干卷，皆隐括丹溪之书而为之。然则此二卷者，其三书中之一欤。原礼本震亨高弟，能得师传，故所录皆秘旨微言，非耳剽目窃者可比。震亨以补阴为主，世言直补真水者，实由此开其端，书中议论，大率皆本此意。然俗医不善学震亨者，往往矫枉过直，反致以寒凉杀人。此书独能委曲圆融，俾学者得其意而不滋流弊，亦可谓有功震亨者矣。

△《玉机微义》·五十卷（两淮盐政采进本）

明徐用诚撰，刘纯续增。用诚字彦纯，会稽人。纯字宗厚，咸宁人。用诚原本，名《医学折衷》，分中风、痿伤风、痰饮、滞下、泄泻、疟、头痛、头眩、欬逆、痞满、吐酸、痓疠、风痫、破伤风、损伤十七类。纯以其条例未备，又益以咳嗽、热火、暑、湿、燥、寒、疮疡、气血、内伤、虚损、积聚、消渴、水气、脚气、诸疝、反胃、胀满、喉痹、淋閟、眼目、牙齿、腰痛、腹痛、心痛、癍疹、黄疸、霍乱、厥痹、妇人、小儿三十三类，始改今名。仍于目录各注续添字，以相辨识，或于用诚原本十七类中有所附论，亦注续添字以别之。是二人相继而成，本书可据。《明史·艺文志》惟着刘纯之名，盖失考也。其书虽皆采掇诸家旧论旧方，而各附案语，多所订正，非饾饤抄撮者可比。嘉靖庚寅，延平黄焯刻于永州，首载杨士奇序，知二人皆明初人。士奇序谓二人皆私淑朱震亨，今观其书，信然。又谓北方张元素再传李杲，三传王好古，南方朱震亨得私淑焉。则于宗派源流，殊为舛迕。张、李、王之学皆以理脾为宗，朱氏之学则以补阴为主，去河间一派稍近，而去洁古、东垣、海藏一派稍远，遗书具存，可以覆案。王祎《青岩丛录》曰：李氏弟子多在中州，独刘氏传之荆山浮图师。师至江南，传之宋中人罗知悌，南方之医皆宗之云云。其宗派授受，亦极明白。士奇合而一之，误之甚矣。

△《仁端录》·十六卷（浙江巡抚采进本）

明徐谦撰。其门人陈葵删定。谦字仲光，嘉兴人。葵字荩夫，武水人。是书专论治痘诸法，分别五脏所主及经络传变，观形察色，条列方论，末卷附治疹之法。案痘疮之证，古所不详，惟《书录解题》载董汲《小儿癍疹论》二卷，作于宋元祐中。然其书不传，未知所谓癍者即痘否。钱乙《药证真诀》于小儿诸病皆条列至详，亦不及于是事。惟周密《齐东野语》曰：小儿痘疮，固是危事，然要不可扰之。赵宾旸曰：或多以酒面等物发之，非也。或以消毒饮升麻汤等解之，亦非也。大约在固脏气之外，任其自然耳。然或有变证，则不得不资于药云云。所列本事方、捻金散、四君子汤加黄耆及狗蝇七枚擂细酒服，治倒黡，天花粉，蛇蜕同煮羊肝，治目翳，证药乃皆与今同。盖人情之嗜欲日深，故其毒根于先天，而其发感于时气。自元、明以来，遂为人生之通病。而着方立论者亦自元、明以后始详。其间以固元气为主者，谓元气既盛，自能驱毒气使出。以攻毒气为主者，谓毒气既解，始可保元气无恙。于是攻补异途，寒温殊用，痘家遂分为两岐，龂龂执门户之见。是编独审证施疗，无所偏主，推原本始，备载治验，颇能持两家之平。较之先立成法，至于胶柱而鼓瑟者，殆不可以道里计矣。

△《薛氏医案》·七十八卷（通行本）

明薛己撰。己字立斋，吴县人。是书凡十六种。己所自着者为《外科枢要》四卷，《原机启微》三卷，《内科摘要》二卷，《女科撮要》二卷，《疠疡机要》三卷，《正体类要》二卷，《保婴稡要》一卷，《口齿类要》一卷，《保婴金镜录》一卷。其订定旧本附以己说者，为陈自明《妇人良方》二十四卷，《外科精要》三卷，王纶《明医杂着》六卷，钱乙《小儿真诀》四卷，陈文中《小儿痘疹方》一卷，杜本《伤寒金镜录》一卷，及其父铠《保婴掇要》二十卷。初刻于秀水沈氏，版已残阙。天启丁卯，朱明为重刊之。前有明纪事一篇，载明病困时，梦己教以方药，服之得愈。又梦己求刻此书，其事甚怪。然精神所注，魂魄是凭，固亦理之所有，不妨存其说也。己本疡医，后乃以内科得名。其老也，竟以疡卒。诟之者以为温补之弊，终于自戕。然己治病务求本原，用八味丸、六味丸直补真阳真阴，以滋化源，实自己发之。其治病多用古方，而出入加灭，具有至理，多在一两味间见神明变化之妙。厥后赵献可作《医贯》，执其成法，遂以八味六味通治各病，甚至以六味丸治伤寒之渴，胶柱鼓瑟，流弊遂多。徐大椿因并集矢于薛氏，其实非己本旨，不得以李斯之故归罪荀卿也。世所行者别有一本，益以十四经发挥诸书，实非己所着，亦非己所校，盖坊贾务新耳目，滥为增入。犹之《东垣十书》、《河间六书》泛收他家所作以足其数，固不及此本所载皆己原书矣。

△《针灸问对》·三卷（两淮盐政采进本）

明汪机撰。机字省之，祁门人。《明史·方技传》称，吴县张颐、祁门汪机、杞县李可大、常熟缪希雍皆精通医术，治病多奇中，即其人也。是书成于嘉靖壬辰，前有程鏔序。上、中二卷论针法，下卷论灸法及经络穴道，皆取《灵枢》、《素问》、《杂经》、《甲乙经》及诸家针灸之书，条析其说，设为问答以发明其义，措语颇为简明。其论针能治有馀之病，不能治不足之病。详辨内经虚补实泻之说为指虚邪实邪，非指病体之虚实。又论古人充实，病中于外，故针灸有功。今人虚耗，病多在内，针灸不如汤液。又论误针误灸之害，与巧立名目之诬，皆术家所讳不肯言者，其说尤为笃实。考机《石山医案》，凡所疗之证，皆以药饵攻补，无仅用针灸奏功者。盖惟深知其利病，故不妄施，所由与务矜奇技者异也。

△《外科理例》·七卷、《附方》·一卷（两淮盐政采进本）

明汪机撰。是书成于嘉靖辛卯，凡分一百四十七类，又补遗七类，共为一百五十四门，后附方一卷，凡一百五十六通。前有自序，称外科必本诸内，知乎内以求乎外，其如视诸掌乎。治外遗内，所谓不揣其本而齐其末，可谓探原之论。其曰理例者，谓古人所论，治无非理，欲学者仿其例而推广之也。大旨主于调补元气，先固根柢，不轻用寒凉攻利之剂。又分为舍脉从证舍证从脉及治之不应别求其故三例，用法通变，亦异于胶执之谈。惟措语拙涩，骤读之或不了了，是其所短。然方技之书不能责以文章之事，存而不论可矣。书中多引外科精要（案：此书载薛己《医案》中，不着撰人名氏，戴良《九灵山房集》中丹溪翁传记朱震亨着作有此名，然机引此书乃皆与丹溪曰别为一条，又似不出震亨者，今亦姑阙所疑，谨附识于此。）及朱震亨之论，又称辑已成编，得新甫薛先生心法发挥，复采其说，参于其中。考新甫为薛己之字，己父铠，宏治时官太医，则为宏治正德间人。是书杖疮门中，记疗治武宗时廷杖谏官事，则机在正德中早以医名。二人同时，而虚心从善如是，其持论平允，良亦有由也。

△《石山医案》·三卷、《附案》·一卷（两淮盐政采进本）

明陈桷编。桷字惟宜，祁门人。学医于同邑汪机，因取机诸弟子所记机治疗效验裒为一集，每卷之中，略分门类为次。自宋、金以来，《太平惠民和剂局方》行于南，《河间原病式宣明论方》行于北。《局方》多温燥之药，《河间》主泻火之说，其流弊亦适相等。元朱震亨始矫《局方》之偏，通《河间》之变，而补阴之说出焉。机所校推求师意一书，实由戴原礼以溯震亨，故其持论多主丹溪之法。然王氏《明医杂着》株守丹溪，至于过用寒苦，机复为论以辨之，其文今附《医案》之末。则机亦因证处方，非拘泥一格者矣。其随试辄效，固有由也。旧本又有机门人陈钥所作病用参耆论一篇，又有机所作其父行状及李汛所作机小传，今亦并录之，备参考焉。

△《名医类案》·十二卷（通行本）

明江瓘编。其子应宿增补。瓘字民莹，歙县诸生。因病弃而学医，应宿遂世其业。其书成于嘉靖己酉。所采治验，自《史记》、《三国志》所载秦越人、淳于意、华佗诸人，下迄元、明诸名医，捃摭殆遍。分二百五门，各详其病情方药。瓘所随事评论者，亦夹注于下。如伤寒门中许叔微治秘结而汗出一案，众医谓阳明自汗，津液已漏，法当用蜜兑；而叔微用大柴胡汤取效，瓘则谓终以蜜兑为稳，又如转胞门中朱震亨治胎压膀胱一案，称令产媪托起其胎，瓘则谓无此治法，其言不确。凡斯之类，亦多所驳正发明，颇为精审。第尸蹶门中附载针验引及《酉阳杂俎》所载高句骊人言发中虚事，与治病毫无所涉。难产门中引焦氏《类林》载于法开令孕妇食肥羊十馀脔，针之即下。事既不明食羊何义，又不明所针何穴，亦徒广异闻，无裨医疗，皆未免骛博嗜奇。然可为法式者固十之八九，亦医家之法律矣。瓘初成是编，未及刊刻。瓘没之后，应宿又以瓘之《医案》分类附之，而应宿《医案》亦附焉。岁久版刓，近时歙县鲍廷博又为重刊。其中间附考证，称琇案者，乃魏之琇所加。之琇字玉横，钱塘人也。

△《赤水玄珠》·三十卷（浙江巡抚采进本）

明孙一奎撰。一奎字文垣，号东宿，又号生生子，休宁人。是编分门七十，每门又各条分缕析。如风门则有伤风、真中风、类中风、瘖痱之别，寒门则有中寒、恶寒之殊。大旨专以明证为主，故于寒、热、虚、实、表、里、气、血八者，谆谆致意。其辨古今病证名称相混之处，尤为明晰。惟第十卷怯损劳瘵门附方外还丹，专讲以人补人采炼之法，殊非正道。盖一奎以医术游公卿间，不免以是投其所好，遂为全书之大瑕，是足惜耳。原本卷末附《医旨绪馀》二卷，《医案》五卷，今别自为帙。焦氏《经籍志》载孙一奎《赤水玄珠》十卷，《医旨绪馀》二卷，而不及《医案》，或所见非全本欤。

△《医旨绪馀》·二卷（浙江巡抚采进本）

明孙一奎撰。大旨发明太极阴阳五行之理，备于心身，分别脏腑形质手足经上下宗气卫气荣气三焦包络命门相火及各经络配合之义。又引《黄庭经》以证丹溪相火属右肾之非，引《脉诀》刊误以驳三因方三焦有形如脂膜之谬，分噎膈翻胃为二证，辨癫狂痫之异治，皆卓然有特识。其议论诸家长短，谓仲景不徒以伤寒擅名，守真不独以治火要誉，戴人不当以攻击蒙讥，东垣不专以内伤奏绩，阳有馀阴不足之论不可以訾丹溪，而扌婴宁生之技亦可并垂不朽。尤千古持平之论云。

△《证治准绳》·一百二十卷（通行本）

明王肯堂撰。肯堂有《尚书要旨》，已着录。是编据肯堂自序，称先撰《证治准绳》八册，专论杂证，分十三门，附以类方八册，皆成于丁酉、戊戌间。其书采摭繁富，而参验脉证，辨别异同，条理分明，具有端委，故博而不杂，详而有要，于寒温攻补无所偏主。视缪希雍之馀派，虚实不问，但谈石膏之功，张介宾之末流诊候未施，先定人参之见者，亦为能得其平。其诸伤门内附载传尸劳诸虫之形，虽似涉乎语怪，然观北齐徐之才以死人枕疗鬼疰，则专门授受，当有所传，未可概疑以荒诞也。其《伤寒准绳》八册，《疡医准绳》六册，则成于甲辰。《幼科准绳》九册，《女科准绳》五册，则成于丁未。皆以补前书所未备，故仍以《证治准绳》为总名。惟其方皆附各证之下，与杂证体例稍殊耳。史称肯堂好读书，尤精于医，所着《证治准绳》，该博精详，世竞传之。其所着《郁冈斋笔麈》，论方药者十之三四，盖于兹一艺用力至深，宜其为医家圭臬矣。

△《本草纲目》·五十二卷（大学士于敏中家藏本）

明李时珍撰。时珍字东璧，蕲州人。官楚王府奉祠正。事迹具《明史·方技传》。是编取神农以下诸家本草，荟稡成书，复者芟之，阙者补之，讹者纠之，凡一十六部，六十二类，一千八百八十二种。每药标正名为纲，附释名为目，次以集解、辨疑、正误，次以气味、主治附方。其分部之例，首水火，次土，次金石，次草穀菜果木，次服器，次虫鳞介禽兽，终之以人。前有图三卷，又序例二卷，百病主治药二卷。于阴阳标本君臣佐使之论，最为详析。考诸家本草，旧有者一千五百一十八种，时珍所补者又三百七十四种，搜罗群籍，贯串百氏。自谓岁历三十，书采八百馀家，稿凡三易，然后告成者。非虚语也。其书初刻于万历间，王世贞为之序。其子建元又献之于朝，有进疏一篇冠于卷首。至国朝顺治间，钱塘吴毓昌重订付梓，于是业医者无不家有一编。《明史·方技传》极称之，盖集本草之大成者无过于此矣。

△《奇经八脉考》·一卷（大学士于敏中家藏本）

明李时珍撰。其书谓人身经脉有正有奇，手三阴、三阳，足三阴、三阳为十二正经；阴维、阳维、阴蹻、阳蹻、冲、任、督、带为八奇经。正经人所共知，奇经医所易忽，故特评其病源治法，并参考诸家之说，荟稡成编。其原委精详，经纬贯彻，洵辨脉者所不可废。又创为气口九道脉图，畅发内经之旨，而详其诊法，尤能阐前人未泄之秘。考明初滑寿尝撰《十四经发挥》一卷，于十二经外，益以督、任二脉，旧附刊薛己《医案》之首（案：薛己《医案》凡二本，其一本不载此书），医家据为绳墨。时珍此书更加精核。然皆根据《灵枢》、《素问》以究其委曲，而得其端绪。此以知徵实之学，由于考证。递推递密。虽一技亦然矣。

△《濒湖脉学》·一卷（大学士于敏中家藏本）

明李时珍撰。宋人剽窃王叔和《脉经》，改为《脉诀》，其书之鄙谬，人人知之，然未能一一驳正也。至元戴启宗作刊误，字剖句析，与之辨难，而后伪妄始明。启宗书之精核，亦人人知之，然但斥赝本之非，尚未能详立一法，明其何以是也。时珍乃撮举其父言闻四诊发明，着为此书，以正《脉诀》之失。其法分浮、沉、迟、数、滑、濇、虚、实、长、短、洪、微、紧、缓、芤、弦、革、牢、濡、弱、散、细、伏、动、促、结、代二十七种，毫厘之别，精核无遗。又附载宋崔嘉彦四言诗一首，及诸家考证《脉诀》之说，以互相发明，与所作《奇经八脉考》皆附《本草纲目》之后。可谓既能博考，又能精研者矣。自是以来，《脉诀》遂废。其廓清医学之功，亦不在戴启宗下也。

△《伤寒论条辨》·八卷、附《本草钞》·一卷、《或问》·一卷、《痉书》·一卷（内府藏本）

明方有执撰。有执字中行，歙县人。是书刻于万历壬辰。前有己丑自序一篇，又有辛卯后序一篇，又有癸巳所作引一篇，则刻成时所加也。大旨以后汉张机《伤寒卒病论》，初编次于晋王叔和。已有改移，及金成无己作注，又多所窜乱。医者或以为不全之书，置而不习；或沿袭二家之误，弥失其真，乃竭二十馀年之力，寻求端绪，排比成编，一一推作者之意，为之考订，故名曰《条辨》。其原本伤寒例一篇，不知为何人所加者，竟削去之。而以《本草钞》一卷，《或问》一卷，附缀于末。又以医家误痉为惊风，多所夭枉，乃历引《素问》、《金匮要略》、《伤寒卒病论》诸说，为《痉书》一卷，并附于后。有执既殁，其版散佚。江西喻昌遂采掇有执之说，参以己意，作《伤寒尚论篇》，盛行于世，而有执之书遂微。国朝康熙甲寅，顺天林起龙得有执原本，恶昌之剽袭旧说，而讳所自来，乃重为评点刊版，并以尚论篇附刊于末，以证明其事，即此本也。起龙序文，于昌毒詈丑诋，颇乖雅道。其所评论，亦皆赞美之词，于病证方药，无所发明。今并削而不载。所附刻之尚论篇，原本具存，已别着录。其异同得失，可以互勘，不待此本之复载。今亦削之，而附存原目于此焉。

△《先醒斋广笔记》·四卷（户部尚书王际华家藏本）

明缪希雍撰。希雍字仲醇，常熟人。《明史·方技传》附见《李时珍传》中。天启中，王绍徽作《点将录》，以东林诸人分配《水浒传》一百八人姓名，称希雍为神医安道全，以精于医理故也。是编初名《先醒斋笔记》，乃长兴丁元荐取希雍所用之方裒为一编，希雍又增益群方，兼采本草常用之药，增至四百馀品，又增入伤寒温病时疫治法，故曰《广笔记》。希雍与张介宾同时，介宾守法度而希雍颇能变化，介宾尚温补而希雍颇用寒凉，亦若易水、河间各为门径，然实各有所得力。朱国祯《涌幢小品》，记天启辛酉，国祯患膈病，上下如分两截，中痛甚不能支。希雍至，用苏子五钱即止。是亦足见其技之工矣。

△《神农本草经疏》·三十卷（浙江巡抚采进本）

明缪希雍撰。《明史·方技传》载，希雍尝谓本草出于神农，譬之五经，其后又复增补别录，譬之注疏。惜朱墨错互，乃沉研剖析，以《本草》为经，《别录》为纬。第《本草》单方一书行于世，而不及此书，未审即是书否也。其书分《本草》为十部，首玉石，次草，次木，次人，次兽，次禽，次虫，次鱼，次果，次米穀，次菜。皆以神农本经为主，而发明之，附以名家主治药味禁忌。次序悉依宋大观《证类本草》，部分混杂者，为之移正。首为序例二卷，论三十馀首，备列九方十剂，及古人用药之要。自序云，据经以疏义，缘义以致用，参互以尽其长，简误以防其失，是也。考王懋竑《白田杂着》有用石膏辨一篇，篇末附记，极论是书多用石膏之非，其说良是。至云缪仲醇以医名于近世，而其为经疏，议论甚多纰缪，前辈云《经疏》出而《本草》亡，非过论也。是则已甚之词矣。

△《类经》·三十二卷（内府藏本）

明张介宾编。介宾字会卿，号景岳，山阴人。是书以《素问》、《灵枢》分类相从。一曰摄生，二曰阴阳，三曰藏象，四曰脉色，五曰经络，六曰标本，七曰气味，八曰论治，九曰疾病，十曰针刺，十一曰运气，十二曰会通，共三百九十条，又益以图翼十一卷，附翼四卷。虽不免割裂古书，而条理井然，易于寻览，其注亦颇有发明。考元刘因《静修集》有内经类编序，曰东垣李明之得张氏之学者，镇人罗谦甫尝从之学。一日过予，言先师尝教予曰，夫古虽有方而方则有所自出也。子为我分经病证而类之，则庶知方之所自出矣。予自承命，凡三脱稿而先师三毁之。研摩订定，三年而后成。名曰《内经类编》云云。则以内经分类实自李杲创其例，而罗天益成之。今天益之本不传，介宾此编虽不以病分类，与杲例稍异，然大旨要不甚相远。即以补其佚亡，亦无不可矣。

△《景岳全书》·六十四卷（通行本）

明张介宾撰。是书首为传忠录三卷，统论阴阳六气及前人得失，次脉神章三卷，录诊家要语。次为伤寒典、杂证谟、妇人规、小儿则、痘疹诠、外科钤，凡四十一卷，又本草正二卷，采药味三百种，以人参、附子、熟地、大黄为药中四维，更推人参、地黄为良相，大黄、附子为良将。次新方二卷，古方九卷，皆分八阵，曰补，曰和，曰寒，曰热，曰固，曰因，曰攻，曰散。又别辑妇人小儿痘疹外科方四卷，终焉。其命名皆沿明末纤佻之习，至以伤寒为典，杂证为谟，既僣经名。且不符字义，尤为乖谬。其持论则谓金、元以来河间刘守真立诸病皆属于火之论，丹溪朱震亨立阳有馀阴不足及阴虚火动之论，后人拘守成方，不能审求虚实，寒凉攻伐，动辄贻害，是以力救其偏。谓人之生气以阳为主，难得而易失者惟阳，既失而难复者亦惟阳，因专以温补为宗，颇足以纠卤莽灭裂之弊，于医术不为无功。至于沿其说者，不察证候之标本，不究气血之盛衰，概补概温，谓之王道。不知误施参桂，亦足戕人。则矫枉过直，其失与寒凉攻伐等矣。大抵病情万变，不主一途，用药者从病之宜，亦难拘一格。必欲先立一宗旨，以统括诸治，未有不至于偏者。元许衡《鲁斋集》有论梁宽甫《病证书》曰：近世诸医，有主易州张氏者，有主河间刘氏者。张氏用药，依准四时阴阳而增损之，正内经四气调神之义。医而不知此，妄行也。刘氏用药务在推陈致新，不使少有拂郁，正造化新新不停之义。医而不知此，无术也。然而主张氏者或未尽张氏之妙，则瞑眩之剂终不敢投，至失几后时而不救者多矣。主刘氏者或未悉刘氏之蕴，则劫效目前，阴损正气，贻祸于后日者多矣。能用二家之长，而无二家之弊，则治庶几乎。其言至为明切。夫扶阳抑阴，天之道也。然阴之极至于龙战，阳之极亦至于亢龙，使六阴盛于坤而一阳不生于复，则造化息矣。使六阳盛于乾而一阴不生于姤，则造化亦息矣。《素问》曰：亢则害，承乃制。圣人立训，其义至精。知阴阳不可偏重，攻补不可偏废，庶乎不至除一弊而生一弊也。

△《瘟疫论》·二卷、《补遗》·一卷（通行本）

明吴有性撰。有性字又可，震泽人。是书成于崇祯壬午。以四时不正之气发为瘟疫，其病与伤寒相似而迥殊，古书未能分别，乃着论以发明之。大抵谓伤寒自毫窍而入，中于脉络，从表入里，故其传经有六，自阳至阴，以次而深。瘟疫自口鼻而入，伏于募，原其邪在不表不里之间，其传变有九，或表或里，各自为病。有但表而不里者，有表而再表者，有但里而不表者，有里而再里者，有表里分传者，有表里分传而再分传者，有表胜于里者，有先表而后里者，有先里而后表者，其间有与伤寒相反十一事。又有变证兼证，种种不同。并着论制方，一一辨别。其显然易见者，则脉在不伏不沈之间，中取之乃见。舌必有胎，初则白，甚则黄，太甚则墨而芒刺也。其谓数百瘟疫之中，乃偶有一伤寒，数百伤寒之中，乃偶有一阴证，未免矫枉过直。然古人以瘟疫为杂证，医书往往附见，不立专门，又或误解《素问》冬伤于寒，春必病温之文，妄施治疗。有性因崇祯辛巳南北直隶、山东、浙江大疫，以伤寒法治之不效，乃推究病源，参稽医案，着为此书。瘟疫一证，始有绳墨之可守，亦可谓有功于世矣。其书不甚诠次，似随笔劄录而成。今姑存其旧。其下卷劳复食复条中载安神养血汤，小儿时疫条中载太极丸，并有方而无药。又疫痢兼证一条亦有录而无书，故别为补遗于末。又正名一篇，伤寒例正误一篇，诸家瘟疫正误一篇，原目不载，盖成书以后所续入。今亦并录为一卷，成完书焉。

△《痎疟论疏》·一卷（浙江巡抚采进本）

明卢之颐撰。之颐字子繇，钱塘人。是书论痎疟证治，于虚实寒热四者最为详尽，足以发明《素问》疟论、刺疟法诸篇微意。大旨谓疟属阳，痎属阴，日作者属阳，间日间数日作者属阴，而曰温，曰寒，曰瘅，曰牝，皆可以痎疟该之。其主方多取王肯堂《证治准绳》，其馀所列诸方，亦多简当。虽为书不过一卷，然治疟之法约略尽乎是矣。杭世骏《道古堂集》有之颐小传，称所着初有《金匮要略模象》，为其父所焚。续着有《本草乘雅半偈》，今行于世。后着有《摩索金匮》九卷，又有《伤寒金鎞钞》、《医难析疑》二书，今未见传本，独无此书之名。或世骏作传之时未见其本，故亦疏漏欤。

△《本草乘雅半偈》·十卷（浙江巡抚采进本）

明卢之颐撰。其说谓《神农本经》三百六十五种，应周天之数，无容去取。但古有今无者居三之一，因于本经取二百二十二种，又于历代名家所纂自陶宏景《别录》至李时珍《纲目》诸书内采取一百四十三种，以合三百六十五之数。未免拘牵附会。然考据该洽，辨论亦颇明晰，于诸家药品，甄录颇严，虽辞稍枝蔓，而于《本草》究为有功。其曰乘雅者，四数为乘。此书初例，有核，有参，有衍，有断，每药之下，其目有四，故曰乘也。又曰半偈者，明末兵燹，佚其旧稿，之颐追亿重修，乃以核参该衍断，已非原书之全，故曰半也。立名亦可谓僻涩矣。案杭世骏所撰《之颐传》，称其父复，精于医理，尝着《本草纲目博议》，有椒菊双美之疑，不能决，得之颐私评而决，因令面判匕药，皆有至理。病亟，趣令之颐成之。历十八年而《本草乘雅》始出。中冠以先人字者，即博议也。则此书实继其父书而作，惟此本十卷。而世骏传作十二卷，则不知其何故矣。

△《御定医宗金鉴》·九十卷

乾隆十四年奉敕撰。首为订正《伤寒论注》十七卷，次为订正《金匮要略》注八卷。盖医书之最古者无过《素问》，次则八十一《难经》，然皆有论无方。（案：《素问》有半夏汤等一二方，然偶然及之，非其通例也。）其有论有方者自张机始，讲伤寒及杂证者亦以机此二书为宗。然《伤寒论》为诸医所乱，几如争《大学》之错简，改本愈多而义愈晦，病其说之太杂。《金匮要略》虽不甚聚讼，然注者罕所发明，又病其说之不详。是以首订二书，纠讹补漏，以标证治之正轨。次为删补《名医方论》八卷，辑医方者往往仅题某丸某散治某病，不知病状相似者病本多殊，古人论消息，君臣佐使有其宜，攻补缓急有其序，或以相辅为用，或以相制为功，甚或以相反相激，巧投而取效。必明制方之意，而后能详审病源，以进退加减，故方论并载也。次为《四脉要诀》一卷，取崔紫虚《脉诀》，参以《内经》，阐虚实表里之要。紫虚者，宋道士崔嘉彦之号也。其书简括而精密，李时珍《濒湖脉学》尝录以弁首，故兹亦取以为准。次《运气要诀》一卷，阐《素问》五运六气之理。盖运气虽不可拘泥，亦不可竟废，故次于诊法。次为《诸科心法要诀》五十四卷，以尽杂证之变。次为《正骨心法要旨》五卷，则古有是术，而自薛己《正体类要》以外无专门之书，故补其遗。皆有图，有说，有歌诀。俾学者既易考求，又便诵习也。自古以来，惟宋代最重医学，然林亿、高保衡等校刊古书而已，不能有所发明，其官撰医书如《圣济总录》、《太平惠民和剂局方》等，或博而寡要，或偏而失中，均不能实裨于治疗。故《圣济总录》惟行节本，而《局方》尤为朱震亨所攻。此编仰体圣主仁育之心，根据古义，而能得其变通，参酌时宜，而必求其徵验。寒热不执成见，攻补无所偏施，于以拯济生民，同登寿域。涵濡培养之泽，真无微之不至矣。

△《尚论篇》·八卷（通行本）

国朝喻昌撰。昌字嘉言，南昌人。崇祯中以选贡入都，卒无所就。往来靖安间，后又寓常熟，所至皆以医术着名。是书本名《尚论张仲景伤寒论重编三百九十七法》，其文过繁难举。世称《尚论篇》者，省文也。首为尚论大意一篇，谓张仲景着《卒病伤寒论》十六卷，其《卒病论》六卷已不可复睹，即《伤寒论》十卷亦劫火之馀，仅得之口授。其篇目先后差错，赖有三百九十七法、一百一十三方之名目，可为校正，晋太医令王叔和附以己意，编集成书，共二十二篇。今世所传乃宋直秘阁林亿所校正，宋人成无己所诠注。（案：成无己乃金人，此言宋人误，谨附订于此。）二家过于尊信叔和，往往先传后经，以叔和纬翼之词混编为仲景之书。如一卷之平脉法，二卷之序例，其文原不雅驯，反首列之。则其为校正诠注，乃仲景之不幸也。程德斋因之，作《伤寒钤》，既多不经。王履又以伤寒例居前，六经病次之，类伤寒病又次之，至若杂病杂脉与伤寒无预者皆略去，定为二百八十三法，亦无足取。惟方有执作《伤寒条辨》，削去叔和序例，大得尊经之旨。太阳三篇，改叔和之旧，以风寒之伤荣卫者分属，尤为卓识，而不达立言之旨者尚多。于是重定此书，以冬伤于寒，春伤于温，夏秋伤于暑为主病之大纲。四序之中，以冬月伤寒为大纲。伤寒六经之中以太阳为大纲。太阳经中又以风伤卫寒伤荣风寒两伤荣卫为大纲。盖诸家所注，至昌而始变其例矣。次为辨叔和编次之失一篇，次为辨林亿、成无己校注之失一篇，次为驳正王叔和序例一篇，皆不入卷数。其于《伤寒论》原文则六经各自为篇，而以合病、并病、坏病、痰病四类附三阳经末，以过经不解、差后劳复病、阴阳易病三类附三阴经末。每经文各冠以大意，纲举目析，颇有条理，故医家称善本。原书自为八卷，乾隆癸未，建昌陈氏并为四卷，而别刻昌《尚论》后篇四卷。首论温证，次合论，次真中，次小儿，次会讲，次问答，次六经诸方，共成八卷，为喻氏完书焉。考康熙甲寅顺天林起龙重刻方有执之书，以昌此书附后，各施评点，极论昌之所注，全出于剽窃方氏。丑词毒詈，无所不加。夫儒者着书，尚相祖述，医家融会旧论，何可遽非？况起龙所评，方氏则有言皆是，喻氏则落笔即非，亦未免先存成见，有意吹毛。殆门户之见，别有所取，未可据为定论。故今仍与方氏之书并着录焉。

△《医门法律》·十二卷、附《寓意草》·四卷（江西巡抚采进本）

国朝喻昌撰。昌既着《尚论篇》，发明伤寒之理，又取风寒暑湿燥火六气及诸杂证，分门别类，以成是编。每门先冠以论，次为法，次为律。法者治疗之术，运用之机。律者明着医之所以失，而判定其罪，如折狱然。盖古来医书，惟着病源治法，而多不及施治之失，即有辨明舛误者，亦仅偶然附论，而不能条条备摘其咎。昌此书乃专为庸医误人而作，其分别疑似，既深明毫厘千里之谬，使临证者不敢轻尝。其抉摘瑕疵，并使执不寒不热不补不泻之方，苟且依违迁延致变者，皆无所遁其情状，亦可谓思患预防，深得利人之术者矣。后附《寓意草》四卷，皆其所治医案，首冠论二篇，一曰先议病，后用药，一曰与门人定议病证。次为治验六十二条，皆反覆推论，务阐明审证用药之所以然。较各家医案但泛言某病用某药愈者，亦极有发明，足资开悟焉。

△《伤寒舌鉴》·一卷（浙江巡抚采进本）

国朝张登撰。登字诞先，吴江人。是书备列伤寒观舌之法，分白胎、黄胎、黑胎、灰色、红色、紫色、霉酱色、蓝色八种，末附妊娠伤寒舌，为图一百二十，各有总论。案古经于诊候之外，兼及辨色聆音，而未尝以舌观病。舌白胎滑之说，始见张机《伤寒论》，其传亦古，然其法不详，亦未尝言及种种之别。后《金镜录》推至三十六图，未为赅备。《观舌心法》衍至三十七图，又颇病繁芜，登以己所阅历，参证于二书之间，削烦正舛，以成是编，较之《脉候隐微》，尤易考验。固诊伤寒者所宜参取也。

△《伤寒兼证析义》·一卷（浙江巡抚采进本）

国朝张倬撰。倬字飞畴，吴江人。张登弟也。是书专论伤寒而挟杂病者，分中风、虚劳、中满、肿胀、噎膈、反胃、内伤、宿食、咳嗽、咽乾、闭塞、头风、心腹痛、亡血多汗、积聚动气、疝气、淋浊、泻痢、胎产凡十七种，设为问答以发明之。案《伤寒论》所论合病并病止言六经兼证，而不及杂病。医家不明兼证之意，往往于脉证参差之际，或顾彼而失此，或治此而妨彼，为害颇深。此书一一剖析，使治病者不拘于一隅，不惑于多岐，亦可谓有功于伤寒矣。

△《绛雪园古方选注》·三卷、附《得宜本草》·一卷（浙江巡抚采进本）

国朝王子接撰。子接字晋三，长洲人。自古集经方者不过注某圆某散主治某证而已，其兼论病源脉候者已不多见，至于制方之意，则未有发明之者。近始有《医方集解》，然所见较浅，亦未尽窥运用之本旨。是书所选之方，虽非秘异，而其中加减之道，铢两之宜，君臣佐使之义，皆能推阐其所以然。前有自序，称厘为三卷。上卷独明仲景一百一十三方三百九十七法，中、下二卷发明内科、女科、外科、幼科、眼科及各科之方，末附杂方药性。以书按之，则和、寒、温、汗、吐、下六剂及内科以下诸科上、中、下三品本草俱各自为帙，不题卷数。盖其门人叶桂、吴蒙等所分，非子接之旧也。今仍定为三卷，以还其旧，而《得宜本草》则附于末焉。

△《续名医类案》·六十卷（编修邵晋涵家藏本）

国朝魏之琇撰。之琇既校刊江瓘《名医类案》，病其尚有未备，因续撰此编。杂取近代医书及史传、地志文集、说部之类，分门排纂。大抵明以来事为多，而古事为瓘书所遗者亦间为补苴，故网罗繁富，细大不捐。如疫门载神人教用香苏散一条，犹曰存其方也。至脚门载张文定患脚疾，道人与绿豆两粒而愈一条，是断非常食之绿豆，岂可录以为案。又如金疮门载薜衣道人接已断之首，使人回生一条，无药无方，徒以语怪，更与医学无关。如斯之类，往往而是，殊不免芜杂。又虫兽伤门于薜立斋虫入耳中一条注曰，此案耳门亦收之，非重出也，恐患此者不知是虫，便检阅耳云云。而腹疾门中载金台男子误服乾姜理中丸发狂入井一条，隔五六页而重出，又是何义例乎？编次尤未免潦草。然采摭既博，变证咸备，实足与江瓘之书互资参考。又所附案语尤多所发明辨驳，较诸空谈医理，固有实徵虚揣之别焉。

△《神农本草经百种录》·一卷（江苏巡抚采进本）

国朝徐大椿撰。大椿字灵胎，号洄溪，吴江人。世传神农《本草经》三卷共载药三百六十五味，分上、中、下三品。今单行之本不传，惟见于唐慎微《本草》所载，其刊本以阴文书者，皆其原文也。大椿以旧注但言其当然，不言其所以然，因于三品之中采掇一百种，备列经文，而推阐主治之义，有常用之药而反不收入者。其凡例谓辨明药性，使人不致误用，非备品以便查阅也。凡所笺释，多有精意，较李时珍《本草纲目》所载发明诸条，颇为简要。然《本草》虽称神农，而所云出产之地乃时有后汉之郡县，则后人附益者多。如所称久服轻身延年之类，率方士之说，不足尽信。大椿尊崇太过，亦一一究其所以然，殊为附会。又大椿所作《药性专长论》曰，药之治病，有可解者，有不可解者，其说最为圆通。则是书所论犹属筌蹄之末，要于诸家《本草》中为有启发之功者矣。

△《兰台轨范》·八卷（江苏巡抚采进本）

国朝徐大椿撰。大椿持论，以张机所传为主，谓为古之经方。唐人所传，已有合有不合，宋、元以后则弥失古法。故是编所录病论，惟取《灵枢》、《素问》、《难经》、《金匮要略》、《伤寒论》、隋巢元方《病源》、唐孙思邈《千金方》、王焘《外台秘要》而止。所录诸方，亦多取于诸书。而宋以后方则采其义有可推，试多获效者。其去取最为谨严。每方之下，多有附注，论配合之旨与施用之宜，于疑似出入之间，辨别尤悉。较诸家方书但云主治某证而不言其所以然者，特为精密。独其天性好奇，颇信服食之说，故所注本草，于久服延年之论，皆无所驳正。而此书所列通治方中，于千金方、锺乳粉、《和剂局方》玉霜圆之类，金石燥烈之药，往往取之，是其过中之一弊，观是书者亦不可不知其所短焉。

△《伤寒类方》·一卷（江苏巡抚采进本）

国朝徐大椿撰。世传后汉张机《伤寒论》乃晋王叔和蒐采成书，本非机所编次。金聊城成无己始为作注。又以己意移易篇章。自后医家屡有刊定，如治《尚书》者之争洪范、武成，注《大学》者之争古本、今本，迄于有明，终无定论。大椿以为非机依经立方之书，乃救误之书，当时随症立方，本无定序。于是削除阴阳六经门目，但使方以类从，症随方证使人可按证以求方，而不必循经以求症。虽于古人着书本意未必果符，而于聚讼纷呶之中亦芟除葛藤之一术也。其中如大青龙汤下注云，脉浮缓，身不疼，但重乍有轻时无少阴症者，此汤主之。大椿则以为病情甚轻，不应投以麻黄、桂枝、石膏，此条必有舛误。又甘草茯苓汤下注云，伤寒汗出而渴者，五苓散主之。不渴者，此汤主之。大椿则以为此汗出者乃发汗后汗出不止，非伤寒自汗。其辨证发明，亦多精到。凡分一十二类，计方一百一十有三，末附六经脉法。又论正证之外有别证、变证，附以刺法，皆有原委可寻。自谓七年之中，五易草稿乃成云。

△《医学源流论》·二卷（江苏巡抚采进本）

国朝徐大椿撰。其大纲凡七，曰经络脏腑，曰脉，曰病，曰药，曰治法，曰书论，曰古今。分子目九十有三。持论多精凿有据。如谓病之名有万，而脉之象不过数十种，是必以望、闻、问三者参之。又如病同人异之辨，兼证兼病之别，亡阴亡阳之分，病有不愈不死，有虽愈必死，又有药误不即死，药性有今古变迁，《内经》司天运气之说不可泥，针灸之法失传。其说皆可取。而人参论一篇，涉猎医书论一篇，尤深切着明。至于有欲救俗医之弊而矫枉过直者，有求胜古人之心而大言失实者，故其论病则自岐黄以外，秦越人亦不免诋排。其论方则自张机《金匮要略》、《伤寒论》之外，孙思邈、刘守真、李杲、朱震亨皆遭驳诘。于医学中殆同毛奇龄之《说经》。然其切中庸医之弊者，不可废也。

──右“医家类”九十七部，一千八百一十六卷，皆文渊阁着录
 
○医家类存目

△《素问运气图括定局立成》·一卷（两淮盐政采进本）

明熊宗立撰。宗立字道轩，建阳人，刘剡之门人也。（剡永乐中人，有《四书通义》，已着录。）好讲阴阳医卜之术，是书以《素问》五运六气之说编为歌辞。又有天符岁会之说，以人生年之甲子，观其得病之日气运盛衰，决其生死。医家未有用其法者。盖本五运六气，以生克制化推其王相休囚而已，初无所徵验也。

△《素问钞补正》·十二卷（浙江巡抚采进本）

明丁瓒编。瓒字点白，镇江人。嘉靖丁丑进士，官至温州府知府。初，滑寿着《素问钞》，岁久传写多讹。瓒因其旧本，重为补正，复兼采王冰原注以明之。凡十二门，悉依寿书旧例，又以五运六气主客图并诊家枢要附于后。

△《续素问钞》·九卷（两淮盐政采进本）

明汪机撰。机有《针灸问对》，已着录。是编因滑寿《素问钞》采王冰原注太略，因重为补录。凡所增入，以续字别之。九卷之中分上、中、下三部。上四卷，中一卷，下四卷，其标目悉依滑氏之旧。

△《素问注证发微》·九卷（浙江巡抚采进本）

明马莳撰。莳字仲化，会稽人。其说据《汉志·内经》十八篇之文，以《素问》九卷、《灵枢》九卷当之。复引离合真邪论中九针九篇因而九之之文，定为九九八十一篇。以唐王冰分二十四卷为误，殊非大旨所关。其注亦无所发明，而于前人着述多所訾议，过矣。

△《素问悬解》·十三卷（编修周永年家藏本）

朝国朝黄元御撰。元御有《周易悬象》，已着录。是书谓《素问》八十一篇秦汉以后始着竹帛，传写屡更，不无错乱，因为参互校正。如本病论、刺志论、刺法论旧本皆谓已亡，元御则谓本病论在玉机真藏论中，刺志论则误入诊要经中论，刺法论则误入通评虚实论，未尝亡也。又谓经络论乃皮部论之后半篇，皮部论乃十二正经经络论之正文。如此则三奇经与气府论之前论、正经后论、奇经三脉无异。故取以补阙，仍复八十一篇之旧。考言经文错简者起于刘向之校《尚书》（见《汉·旧艺文志》），犹有古文可据也。疑经文脱简者始于郑玄之注《玉藻》（见证记注），然犹不敢移其次第。至北宋以后，始各以己意改古书，有所不通，辄言错简，六经遂几无完本。馀波所渐，刘梦鹏以此法说楚词。迨元御此注，并以此法说医经。而汉以来之旧帙，无能免于点窜者矣。揆诸古义，殆恐不然，其注则间有发明。如五运六气之南政、北政，旧注以甲己为南政，其馀八千为北政，元御则谓天地之气东西对待，南北平分，何南政之少而北政之多也。一日之中，天气昼南而夜北。一岁之中，天气夏南而冬北。则十二年中，三年在北，三年在东，三年在南，三年在西。在北则南面而布北方之政，是谓北政。天气自北而南升，在南则北面而布南方之政，是谓南政。天气自南而北升，则自卯而后，天气渐南，总以南政统之。自酉而后，天气渐北，总以北政统之。东西者左右之间气，故不可以言政。此南北二极之义，其论为前人所未及。然运气之说，特约举天道之大凡，不能执为定谱以施治疗，则亦如太极、无极之争耳。

△《灵枢悬解》·九卷（编修周永年家藏本）

国朝黄元御撰。是书亦以错简为说，谓经别前十三段为正经，后十五段为别经，乃经别之所以命名。而后十五段却误在经脉中，标本而误名卫气。四时气大半误入邪气，藏府病形论津液五别误名五癃津液别。此类甚多。乃研究《素问》，比栉其辞，使之脉络环通。案《灵枢》晚出，又非《素问》之比。说者谓唐人剽取《甲乙经》为之，不应与古书一例错简，亦姑存其说可也。

△《图注难经》·八卷（浙江巡抚采进本）

明张世贤撰。世贤字天成，宁波人，正德中名医也。《难经》旧有吴吕广、唐杨德操诸家注。宋嘉祐中，丁德用始于文义隐奥者各为之图，元滑寿作《本义》，亦有数图，然皆不备。世贤是编，于八十一篇篇篇有图，凡注所累言不尽者，可以披图而解。惟其中有文义显然，不必待图始解者，亦强足其数，稍为冗赘。其注亦循文敷衍，未造深微。

△《难经经释》·二卷（江苏巡抚采进本）

国朝徐大椿撰。大椿有《神农本草经百种录》，已着录。是书以秦越人八十一《难经》有不合《内经》之旨者，援引经文以驳正之。考《难经》、《汉·艺文志》不载，《隋志》始着于录。虽未必越人之书，然三国已有吕博望注本，而张机《伤寒论》平脉篇中所称经说，今在第五难中，则亦后汉良医之所为。历代以来，与《灵枢》、《素问》并尊，绝无异论。大椿虽研究《内经》，未必学出古人上，遽相排斥，未见其然。况大椿所据者《内经》，而《素问》全元起本已佚其第七篇，唐王冰始称得旧本补之，宋林亿等校正，已称其天元纪大论以下与《素问》馀篇绝不相通，疑冰取阴阳大论以补所亡。至刺法本病二论，则冰本亦阙，其间字句异同，亿等又复有校改，注中题曰新校正皆是。则《素问》已为后人所乱，而《难经》反为古本。又滑寿《难经本义》列是书所引《内经》，而今本无之者，不止一条。则当时所见之本，与今亦不甚同。即有舛互，亦宜两存，遽执以驳《难经》之误，是何异谈六经者执开元改隶之本以驳汉博士耶？

△《难经悬解》·二卷（编修周永年家藏本）

国朝黄元御撰。《难经》之出在《素问》之后，《灵枢》之前。故其中所引经文有今本所有载者（见滑寿《难经本义》）。然其文自三国以来不闻有所窜乱。元御亦谓旧本有讹，复多所更定，均所谓我用我法也。

△《伤寒悬解》·十五卷（编修周永年家藏本）

国朝黄元御撰。是书大旨，谓汉张机因针灸刺法已亡，而着《伤寒论》以治外感之疾。其理则岐、黄、越人之理，其法则因岐、黄、越人之针刺而变通之。立六经以治伤寒，从六气也。制汤丸以疗感伤，守五味也。凡《脉法》八十三章，《六经经证》以及入府传藏之里证误行汗吐下之坏病三百六十八章，外感之类证汗吐下宜忌八十六章，共五百三十七章，合百十三方。自晋王叔和混热病于伤寒，后来坊本杂出，又有传经为热，直中为寒之说，而伤寒亡矣，且简编亦多失次。因为解其《脉法》，详其经络，考其常变，辨其宜忌，凡旧文之讹乱者，悉为更定。末载驳正叔和序例一卷，以纠其失。其持论甚高。考《伤寒论》旧本经王叔和之编次，已乱其原次，元御以为错简，较为有据，与所改《素问》、《灵枢》、《难经》出自独断者不同。然果复张机之旧与否，亦别无佐证也。

△《伤寒说意》·十一卷（编修周永年家藏本）

国朝黄元御撰。元御既作《伤寒悬解》，谓论文简奥，非读者所能遽晓。乃会通大意，复着此书以开示初学之门径。

△《金匮悬解》·二十二卷（编修周永年家藏本）

国朝黄元御撰。元御谓张机着《金匮玉函经》以治内伤杂病，大旨主于扶阳气以为运化之本。自滋阴之说胜，而阳自阴升，阴由阳降之理迄无解者。因推明其意，以成此书。于四诊九候之法，言之颇详。

△《长沙药解》·四卷（编修周永年家藏本）

国朝黄元御撰。张机《伤寒论》共一百十三方，《金匮玉函经》共一百七十五方，合二书所用之药共一百六十种。元御各为分析排纂，以药名药性为纲，而以某方用此药为目，各推其因证主疗之意，颇为详悉。然药有药之性味，此不易者也。用药有用药之经纬，此无定者也。此当论方，不当论药。但云某方有此药，为某证而用，某方有此药，又为某证而用，是犹求之于筌蹄也。

△《图注脉诀》·四卷、《附方》·一卷（浙江巡抚采进本）

明张世贤撰。是编因世传王叔和《脉诀》而为之图注。考晁公武《读书志》曰，《脉经》十卷，晋王叔和撰。唐甘伯宗《名医传》曰，叔和，西晋高平人。博通经方，精意诊处，尤好着述。其书纂岐伯、华陀等论脉要诀而成，叙阴阳表里，辨三部九候，分人迎、气口、神门，条十二经、二十四气、奇经八脉、五脏、六腑、三焦、四时之疴，凡九十七篇。《读书志》又曰，《脉诀》一卷，题曰王叔和撰，皆歌诀鄙浅之言，后人依托者，然最行于世云云。据此，则《脉经》为叔和作，《脉诀》出于伪撰。今《脉经》十卷，尚有明赵邸居敬堂所刊林亿校本，知公武之言不诬。世贤不考，误以《脉诀》为真叔和书而图注之。根柢先谬，其他可不必问矣。书末附方一卷，皆因脉以用药。然脉止七表八里九道，而病则变现无方，非二十四格所能尽。限以某脉某方，亦非圆通之论也。

△《杜天师了证歌》·一卷（浙江巡抚采进本）

旧本题唐杜光庭撰。光庭字圣宾，晚自号东瀛子。括苍人。应百篇举不第，入天台山为道士。僖宗幸蜀，召见。赐紫衣，充麟德殿文章应制。王建据蜀，赐号广成先生，除谏议大夫，进户部侍郎，后归老于青城山。此书题曰天师，据陶岳《五代史补》，亦王建时所称也。考光庭所着多神怪之谈，不闻以医显，此书殆出伪托，其词亦不类唐末五代人。钱曾《读书敏求记》以为真出光庭，殊失鉴别。其注称宋人高氏伍氏所作，而不题其名。后附《持脉备要论》三十篇，亦不知谁作，多引王叔和《脉诀》，而不知叔和有《脉经》，则北宋以后人矣。

△《疮疡经验全书》·十三卷（浙江巡抚采进本）

旧本题宋窦汉卿撰。卷首署燕山窦汉卿。而申时行序乃称汉卿合肥人，以疡医行于宋庆历、祥符间，曾治太子疾愈，封为太师。所着有《窦太师全书》。其裔孙梦麟，亦工是术，因增订付梓云云。考《宋史·艺文志》不载此书，仅有《窦太师子午流注》一卷，亦不详窦为何名，疑其说出于附会。且其中治验皆梦麟所自述，或即梦麟私撰，托之乃祖也。国朝康熙丁酉，歙人洪瞻岩重刊，乃云得宋刻秘本校之，殆亦虚词。

△《大本琼瑶发明神书》·二卷（浙江郑大节家藏本）

旧本题赐太师刘真人撰，不着其名。前有崇宁元年序，则当为宋徽宗时人。然序称许昌滑君伯仁尝看经络专专（案：专专二字疑误，姑仍原本录之。）手足三阴三阳及任督也。观其图彰训释（案：图彰二字未详，今亦姑仍旧本），纲举目张云云。伯仁，滑寿字也，元人入明，《明史》载之方技传。崇宁中人何自见之，其伪可知矣。书中所言皆针灸之法及方药，盖庸妄者所托名也。

△《崔真人脉诀》·一卷（江苏巡抚采进本）

旧本题紫虚真人撰，东垣老人李杲校评。考紫虚真人为宋道士崔嘉彦。陶宗仪《辍耕录》称，宋淳熙中，南康崔紫虚隐君嘉彦，以《难经》于六难专言浮沉，九难专言迟数，故用为宗，以统七表八里，而总万病，即此书也。宋以来诸家书目不着录，焦竑《国史经籍志》始载之，《东垣十书》取以冠首。李时珍已附入《濒湖脉学》中。至其旁注之评语，真出李杲与否，则无可徵信矣。

△《东垣十书》·二十卷（江苏巡抚采进本）

不着编辑者名氏。其中《辨惑论》三卷，《脾胃论》三卷，《兰室秘藏》三卷，实李杲之书。崔真人《脉诀》一卷，称杲批评。其馀六书，惟《汤液本草》三卷，《此事难知》二卷为王好古所撰，其学犹出于东垣。至朱震亨《局方发挥》一卷，《格致馀论》一卷，王履《医经溯洄集》一卷，齐德之《外科精义》二卷，皆与李氏之学渊源各别。概名为东垣之书，殊无所取。盖书肆刊本，取盈卷帙，不计其名实乖舛耳。

△《珍珠囊指掌补遗药性赋》·四卷（侍郎金简购进本）

旧本题金李杲撰。考《珍珠囊》为洁古老人张元素着，其书久已散佚。世传东垣《珍珠囊》乃后人所伪托，李时珍《本草纲目》辨之甚详。是编首载寒、热、温、平四赋，次及用药歌诀，俱浅俚不足观。盖庸医至陋之本，而亦托名于杲，妄矣。

△《伤寒心镜》·一卷（通行本）

一名张子和《心镜别集》，旧本题镇阳常德编。德不知何许人，亦不详其时代。考李濂《医史》张从正传后附记曰，《儒门事亲》十四卷，盖子和草创之，麻知几润色之，常仲明又摭其遗为《治法心要》。子和即从正之字，知几为麻革之字，仲明字义与德字相符。常仲明者，其即德欤？若然，则金兴定中人也。书凡七篇，首论河间双解散及子和增减之法，馀亦皆二家之绪论。

△《伤寒心要》·一卷（通行本）

旧本题都梁镏洪编。洪始末未详，大旨敷演刘完素之说。所列方凡十八。又有病后四方，与常德《伤寒心镜》皆后人裒辑，附入《河间六书》之末者。然掇拾残剩，无所发明。

△《流注指微赋》·一卷（永乐大典本）

元何若愚撰。若愚爵里未详。原注有云，《指微论》三卷，亦是何公所作。探经络之赜，原针刺之理，明荣卫之清浊，别孔穴之部分，然未广传于世，于内自取义以成此赋。则若愚先着指微论，又自约其义为此赋，便记诵也。今《指微论》不传，惟此赋载《永乐大典》中。

△《如宜方》·二卷（浙江巡抚采进本）

元艾元英撰。元英，东平人。始末无考。此本为三山张士宁所刊。前有二序，一为至正乙未林兴祖作，一为至治癸亥吴德昭作。其书首列药石炮制总论，不过数十味，未免简略。第一卷述证，自中风至杂病凡三十类。第二卷载方，凡三百有馀。其曰如宜者，如某证宜用某汤，某证宜用某圆散是也。其说一定不移，未免执而不化。焦氏《经籍志》、高氏《百川书志》俱不着录，然相其版式，犹元代闽中所刊，非依托也。

△《泰定养生主论》·十六卷（两淮盐政采进本）

旧本题元洞虚子王中阳撰。其书论婚孕老幼阴阳气运节宣之宜，并摘录脉证方剂以资调摄，取庄子宇泰定者发乎天光，及养生主之语名之。前有中阳自序，及至元戊寅段天祐序，盖正德间兵部郎中冒鸾所重刊也。后有杨易跋，谓《吴宽集》中载中阳为吴人，名珪，字均章，自号中阳老人。生元盛时。年四十，弃官归隐虞山之下。慕丹术，尤邃于医。

△《类编南北经验医方大成》·十卷（两淮盐政采进本）

旧本题元文江孙允贤撰。本名《医方集成》，此本为钱曾也是园所藏，犹元时旧刻。目录末题至正癸未菊节进德书堂刊行。前有题识曰，《医方集成》一书，四方尚之久矣。本堂今得名医选取奇方，增入孙氏方中，俾得贯通，名曰《医方大成》云云。则坊贾所为，非允贤之旧矣。

△《伤寒医鉴》·一卷（通行本）

元马宗素撰。宗素始末未详。是书载《河间六书》中，皆采刘完素之说以驳朱肱《南阳活人书》，故每条之论皆先朱后刘。大旨皆以热病为伤寒，而喜寒凉，忌温热。然活人书往往用麻桂于夏月发泄之时，所以贻祸。若冬月真正伤寒，则非此不足以散阴邪，岂可专主于凉泄？未免矫枉过直，各执一偏之见矣。

△《杂病治例》·一卷（浙江范懋柱家天一阁藏本）

明刘纯撰。纯有《玉机微义》，已着录。是书成于永乐戊子，末附兰室誓戒四则，叙其父橘泉翁受医术于朱震亨。纯承其家学，又从其乡冯庭榦、许宗鲁、邱克容游，尽得其法。因撮举纲要，着为一编，分七十二证，每证各标其攻补之法。盖皆其相传口诀，故略而弗详。初无刊本。成化己亥，上元县知县长安萧谦观政户部时，奉命赏军甘州，始从纯后人得其本，为锓版以传。

△《伤寒治例》·一卷（通行本）

明刘纯撰。其体例与《杂病治例》相同，不标六经，亦不分表里，但以现证九十五种为纲，而每证推其病源与其治法。亦成化己亥萧谦所刻也。

△《医方选要》·十卷（两淮盐政采进本）

明周文采编。李时珍《本草纲目》引作周良采，字之讹也。其里贯未详。是书乃其为蜀献王椿侍医时，承献王之命所作，则洪武中人也。每门皆抄录古方，而各冠以论。嘉靖二十三年，通政使顾可学奏进，诏礼部重录付梓，仍行两京各省翻刻。前有献王序及文采自序，并载礼部尚书费寀题覆疏二篇，盖亦翻刻本也。

△《袖珍小儿方》·十卷（浙江范懋柱家天一阁藏本）

明徐用宣撰。用宣，衢州人。《艺文志稿》作徽州人，盖字形相近而讹。其书以《脉诀》为首，《方论针灸图形》次之。总七十二门六百二十四方，蒐采颇备，惟论断多袭旧文，无所发明耳。是书作于永乐中，嘉靖十一年赣抚钱宏重刊，以是书原本宋钱乙也。

△《安老怀幼书》·四卷（浙江朱彝尊家曝书亭藏本）

明刘宇编。宇字志大，河南人。成化壬辰进士，官至山西按察司副使。初，宋咸淳中，陈直撰《养老奉亲书》。元大德间，邹鈜续为《寿亲养老新书》。黄应紫合为一篇刻之。宇于成化戊戌得其本，宏治庚戌重为刊行，改名《安老书》，仍为三卷。后六年丙辰，复得霅川娄氏《恤幼集》，又补刻于后，总为四卷，题曰《安老怀幼书》。霅川娄氏，明洪武永乐间御医也，宇得之于其曾孙云。

△《医学管见》·一卷（通行本）

明何瑭撰。瑭号柏齐，怀庆人。弘治壬戌进士，官至南京右副都御史。谥文定。事迹具《明史·儒林传》。是书凡二十二篇，自记谓因读《素问》及《玉机微义》二书而作。其说皆主于大补大攻，非中和之道。其第十九篇论久病元气太虚，病气太盛，当以毒药攻之，尤不可训。其论金石药一条，则名言也。

△《保婴撮要》·八卷（浙江巡抚采进本）

明薜铠撰。铠字良武，吴县人。弘治中官太医院医士。是编分门纂辑，于幼科证治最为详悉。其论乳下婴儿有疾必调治其母，母病子病，母安子安。且云小儿苦于服药，亦当令母服之，药从乳传，其效自捷。皆前人所未发。其子太医院院使己，又以其所治验附于各门之后，皆低一格书之。后人集己遗书为《薛氏医案》，此书亦在其中。考卷首苏州府知府林懋举序，有请己纂而约之之语。疑铠但草创此书，其编纂成帙则实出己手。后人收入己书，盖由于此。此本为嘉靖丙辰所刊，犹未编《医案》以前单行之帙也。

△《神应经》·一卷（浙江朱彝尊家曝书亭藏本）

明陈会撰，刘瑾补辑。会字善同，称宏纲先生。瑾字永怀，号恒菴。均不知何许人。瑾所附论皆冠以臣字，亦不知何时进御本也。案宦官刘瑾，武宗时流毒海内，终以谋逆伏诛，断无人肯袭其姓名者，此书当在正德前矣。所论皆针灸之法，有歌诀，有图有说，传写讹谬，不甚可据。前有宗派图一页，称梓桑君席宏达九传至席华叔，十传至席信卿，十一传至会。会传二十四人，嫡传者二人，一曰康叔达，一即瑾也。又有席宏达誓词，谓传道者必盟天歃血，立誓以传，当于宗派图下注其姓名，如或妄传非人，私相付度，阴有天刑，明有阳谴云云。是直道家野谈耳。

△《医开》·七卷（浙江范懋柱家天一阁藏本）

明王世相撰。世相字季邻，号清溪，蒲州人。吕柟之门人也。官延川县知县。是书凡分二十四类。首载或问数条，谓医学至丹溪而集大成，盖亦主滋阴降火之说者。

△《医史》·十卷（浙江范懋柱家天一阁藏本）

明李濂撰。濂有《祥符人物志》，已着录。是编采录古来名医，自《左传》医和以下，迄元李杲，见于史传者五十五人。又采诸家文集所载，自宋张扩以下，迄于张养正，凡十人。其张机、王叔和、王冰、王履、戴原礼、葛应雷六人，则濂为之补传。每传之后，濂亦各附论断。然如医和诊晋侯而知赵孟之死，据和所称主不能御，吾是以云，盖以人事天道断之，而濂以为太素脉之祖。扁鹊传中赵简子、齐桓公、虢君各不同时，自为《史记》好奇之误，而濂不订正。葛洪自属道家，但偶集方书，不闻治验，乃一概收入。则陶宏景之撰《名医别录》，有功《本草》，何以见遗？褚澄遗书，伪托显然，乃不能辨别，反证为真本。至于宋僧智缘，本传但有善医二字，别无治验，特以太素脉知名，与张扩之具有医案者迥别。载之医家，尤为滥及，辽济鲁古亦更无一事可述，但以长亦能医，专事针灸二语，遽为立传，则当立传者又何限乎？濂他书颇可观，而此书乃冗杂特甚，殊不可解。惟其论仓公神医乃生五女而不生男，其师公乘阳庆亦年七十馀无子，以证医家无种子之术，其理为千古所未发，有足取焉。

△《药镜》·四卷（浙江巡抚采进本）

明蒋仪撰。仪，嘉兴人。正德甲戌进士，其历官未详。是编前后无序跋。惟凡例谓医镜之镌，骈车海内。今梓药性，仍以镜名。其载药性，分温、热、平、寒为四部，各以俪语括其主治。后附拾遗、疏原、滋生三赋，以补所未备。词句鄙浅，徒便记诵而已。

△《医学正传》·八卷（浙江范懋柱家天一阁藏本）

明虞抟撰。抟字天民，自号花溪恒德老人。义乌人。是书成于正德乙亥。其学以朱震亨为宗，而参以张机、孙思邈、李杲诸家之说，各选其方之精粹者次于《丹溪要语》之后，复为或问五十条以申明之。

△《卫生集》·四卷（两淮盐政采进本）

明周宏撰。宏始末未详。前有正德庚辰宏自序，复系以五言律诗一章，词颇近俚。其论外感法仲景，内伤法东垣，湿热法河间，杂病法丹溪，尚属持平之论。然亦大略如是，未可执为定法也。

△《万氏家抄济世良方》·六卷（浙江巡抚采进本）

明万表编，其孙邦孚增辑。表有《海寇议》，已着录。邦孚字汝永，官都督佥事。是编原本抄集古方，分门别类，凡五卷。邦孚又益以经验诸方及脉诀药性，共为六卷，亦颇有可用之方。至首载吕仙降乩赠诗五首，以美是书，则语怪而不可训矣。

△《摄生众妙方》·十一卷（两淮盐政采进本）

明张时彻编。时彻字维静，鄞县人。嘉靖癸未进士，官至南京兵部尚书。事迹附见《明史·张邦奇传》。是编分四十七门，标目繁碎。自序云，每见愈病之方，辄录而藏之。盖随时抄集而成，未为赅备。

△《急救良方》·二卷（两淮盐政采进本）

明张时彻编。分三十九门，专为荒村僻壤之中不谙医术者而设。故药取易求，方皆简易，不甚推究脉证也。

△《灵秘十八方加减》·一卷（浙江巡抚采进本）

旧本题德府良医所良医济南胡嗣廉校编。前有嘉靖十七年可泉子序，云不知何人所辑，则嗣廉但校正编次耳，非所撰也。其书以世人多用《和剂局方》，不知加减之用。因以此十八方各详其因证加减之法，以便于用。然病机万变，相似者多，但据证以减药味，似非必中之道，仍与执《局方》者等也。十八方后又附补中益气汤等四方，共为二十二方，亦不知何人所加。或即嗣廉续入欤？

△《心印绀珠经》·二卷（两淮盐政采进本）

明李汤卿撰。汤卿不知何许人。是书为嘉靖丁未嘉兴府知府赵瀛所校刊。上卷曰原道统，曰推运气，曰明形气，曰评脉法。下卷曰察病机，曰理伤寒，曰演治法，曰辨药性，曰十八剂。融会诸家之说，议论颇为纯正。惟以十八剂为主，而欲以轻清暑火解甘淡缓寒调夺湿补平荣涩和温数字该之，未免失之拘泥。

△《运气易览》·三卷（两淮盐政采进本）

明汪机撰。机有《针灸问对》，已着录。是编取《素问》中五运六气之说详加辨论，所衍各图，亦颇有发明。然治病自以脉证为主，拘泥司天在泉，终无当于经旨也。

△《痘证理辨》·一卷、《附方》·一卷（两淮盐政采进本）

明汪机撰。前列诸家治痘方法，后引浙中魏氏之说以辨之。自序云，嘉靖庚寅，痘灾盛行。因探索群书，见有论痘疮者，纂为一编。其论痘皆主于火。然痘虽胎火之毒，而虚实异禀，则攻补异宜。又多兼杂证，不可拘以一说也。

△《养生类要》·二卷（两淮盐政采进本）

明吴正伦撰。正伦字子叙，自号春岩子，歙县人。郑若庸尝为作小传，则嘉靖中人也。是书上卷载导引诀、卫生歌及炼红铅秋石之法，下卷分春夏秋冬诸证宜忌合用方法，盖兼涉乎道家之说者也。

△《志斋医论》·二卷（浙江范懋柱家天一阁藏本）

明高士撰。士字志斋，鄞县人。是书作于嘉靖中。上卷专论痘疹，下卷杂论阴阳六气，血脉虚实。其说云今之医者多非丹溪，而偏门方书盛行。则亦以朱氏为宗者矣。

△《经验良方》·十一卷（通行本）

明陈仕贤编。仕贤字邦宪，福清人。嘉靖壬戌进士，官至副都御史。其书首载医旨脉诀药性，别为一卷。次为通治诸病门，如太乙紫金丹、牛黄清心丸之类。次分杂证五十二门，皆抄录旧方，无所论说。自序称，与通州医官孙宇考定而成云。

△《丹溪心法附馀》·二十四卷（内府藏本）

明方广撰。广字约之，号古斋，休宁人。是书成于嘉靖丙申。因程用光所订朱震亨《丹溪心法》，赘列附录，与震亨本法或相矛盾。乃削其附录，独存一家之言，别以诸家方论与震亨相发明者，分缀各门之末。然均非震亨之原书矣。

△《避水集验要方》·四卷（浙江巡抚采进本）

明董炳撰。炳字文化，泗州人。是编以常用有验之方，分类裒辑，无所阐发。其所用之药有积雪草者，《本草》所未详，特为具其图形，述其功效。然药类至多，惟在善用，正无取乎搜罗新异，自夸秘授也。其以《避水》名者，盖隆庆、丙寅淮水决，炳避居楼上以成是书。末附柳应聘撰《玉鹤翁传》一篇，备载炳父相治医事。玉鹤，相之自号，故炳又号怀鹤云。

△《上池杂说》·一卷（编修程晋芳家藏本）

明冯时可撰。时可有《左氏释》，已着录。此乃其杂论医学之书。大意主于温补，伸东垣而抑丹溪。亦偏于一隅之见者也。

△《伤寒指掌》·十四卷（浙江巡抚采进本）
（泽按：民国何廉臣先生，著有《感症宝筏》，是对此书的增订、批注本，今之读者，阅《感症宝筏》即可）

明皇甫中撰。中字云洲，仁和人。其书原始《内经》，发明仲景立法之意，于诸家议论独推陶华。第十三卷载节菴《杀车槌法》中，识于后云，先君菊泉与陶翁厥嗣廷桂善，尝得其所着《务寒琐言》及《杀车槌法》传心之秘旨云云。然节菴六书，至今为伤寒家所诟厉，则此书抑可知也。

△《针灸大全》·十卷（内府藏本）

明杨继洲编。继洲万历中医官。里贯未详。据其刊版于平阳，似即平阳人也。是书前有巡按山西御史赵文炳序，称文炳得痿痺疾，继洲针之而愈。因取其家传《卫生针灸元机秘要》一书，补辑刊刻，易以今名。本朝顺治丁酉，平阳府知府李月桂以旧版残阙，复为补缀。其书以《素问》、《难经》为主，又肖铜人像，绘图立说，亦颇详赅，惟议论过于繁冗。

△《医学六要》·十九卷（浙江巡抚采进本）

明张三锡撰。三锡字叔承，应天人。是编成于万历乙酉。以医学大端有六，分别论列。首四诊法一卷，次经络考一卷，次病机部二卷，次本草选六卷，次治法汇八卷，次运气略一卷。自谓博采群书，各汇其要。然杂录旧文，无所折衷。王肯堂叙以医圣称之，过矣。

△《删补颐生微论》·四卷（浙江巡抚采进本）

明李中梓撰。中梓字士材，华亭人。是编初稿定于万历戊午，已刊版行世。崇祯壬午又因旧本自订之，勒为此编。凡二十四篇，曰三奇，曰医宗，曰先天，曰后天，曰辨妄，曰审象，曰宣药，曰运气，曰脏腑，曰别证，曰四要，曰化源，曰知机，曰明治，曰风土，曰虚痨，曰邪祟，曰伤寒，曰广嗣，曰妇科，曰药性，曰医方，曰医药，曰感应，门类颇为冗杂。三奇论中兼及道书修炼，如去三尸行呵吸等法，皆非医家本术也。

△《雷公炮制药性解》·六卷（通行本）

旧本题明李中梓撰。凡金石部三十三种，果部十八种，穀部十一种，草部九十六种，木部五十七种，人部十种，禽兽部十八种，虫鱼部二十六种。每味之下各有论案。其称雷公云者，盖采炮炙论之文，别附于末。考宋雷斅《炮炙论》三卷，自元以来，久无专行之本，惟李时珍《本草纲目》载之差详。是篇所采犹未全备，不得冒雷公之名。又《江南通志》载中梓所着书有《伤寒括要》、《内经知要》、《本草通原》、《医宗必读》、《颐生微论》凡五种，独无是书。卷首有太医院订正姑苏文喜堂镌补字，亦坊刻炫俗之陋习。殆庸妄书贾随意裒集，因中梓有医名，故托之耳。

△《鲁府秘方》·四卷（两淮盐政采进本）

明刘应泰编。应泰尝为鲁王府侍医。其里贯未详。是书分福、寿、康、宁四集。首载五言赞一首，以颂鲁王。其馀皆分类隶方，亦罕奇秘。末载延生劝世等箴，尤与医药无关。前有万历甲午鲁王序。考《明史》诸王传，鲁荒王檀八世至敬王寿鏳，于万历二十二年嗣封。是年岁在甲午，盖即寿鏳，故其序自称鲁王八代孙也。

△《普门医品》·四十八卷、附《医品补遗》·四卷（浙江巡抚采进本）

明王化贞撰。化贞字肖乾，诸城人。万历癸丑进士，官至佥都御史，巡抚辽东。以偾事伏诛。事迹附见《明史·熊廷弼传》。是编摘录《本草纲目》诸方，参以诸家论述，详列病证，分类汇编。每门冠以总论，但有证候而不载诊法。其凡例谓是书为不知医者设，然望、闻、问、切，犹或审证未真，用药多舛。况舍脉而论方，则虚、实、寒、热之相似者，其误必多。执影响之见而苟冀一效，其贻误封疆，亦此学问矣。

△《孙氏医案》·五卷（浙江巡抚采进本）

明孙泰来、孙明来同编。二人皆休宁孙一奎之子。是编即所辑《一奎医案》也。凡三吴治验二卷，新都治验二卷，宜兴治验一卷。不分证而分地，盖以治之先后为次。一奎深究医理，其议论多见于《赤水玄珠》、《医旨绪馀》，皆已着录。是编宗旨具载二书之中，且旁文多于正论，亦为冗漫。盖大意主于标榜医名，而不主于发挥医理也。

△《河间六书》·二十七卷（通行本）

明吴勉学编。勉学字肖愚，歙县人。是编裒辑金刘完素之书，凡《原病式》一卷，《宣明论方》十五卷，《保命集》三卷，《伤寒医鉴》一卷，《伤寒直格》三卷，《伤寒标本》二卷，附《伤寒心要》、《伤寒心镜》各一卷。名为六书，实八书也。其中多非完素所作，已分别各着于录。今存其总目于此，以不没勉学缀辑刊刻之功焉。

△《折肱漫录》·六卷（两淮盐政采进本）

明黄承昊撰。承昊字履素，号暗斋，秀水人。黄洪宪之子也。万历丙辰进士，官至福建按察使。承昊体羸善病，因参究医理，疏其所得以着是书。分养神、养气、医药三门。其论专主于补益，未免一偏。

△《运气定论》·一卷（浙江巡抚采进本）

明董说撰。说有《易发》，已着录。是编凡四论八图。辨《素问》所论运气当在六元正纪大论，原文久佚。故晋皇甫谧作《甲乙经》，隋全元起注《素问》，皆云亡失。唐王冰始私采《阴阳大论》七篇补之，诡云秘藏书本。刘守真、杨子建递变其说，亦皆乖谬，因着此书以辟之。定以六气为经，五运为纬，气静运动，上下周流，天始于甲，地始于子，数穷六十，循环无端，其说甚辨。然运气之主病，犹之分野之占天，以为不验，亦有时而中；以为必验，又有时不然。天道远，人事迩，治病者求之望、闻、问、切，参以天时、地气，亦足得其概矣，正不必辨无证、无形之事也。

△《针灸聚英》·四卷（两淮盐政采进本）

明高武撰。武始末未详。是书以经络空穴类聚为一卷，各病取穴治法为一卷，诸论针灸法为一卷，各歌赋为一卷。凡诸书与《素问》、《难经》异同者，取其同而论其异，故以聚英名书。其所蒐采，惟《铜人明堂子午》及《窦氏流注》等书，馀皆不录。

△《针灸节要》·三卷（两淮盐政采进本）

明高武撰。是书以《难经》、《素问》为主。《难经》首取行针补泻，次取井荣俞经合，次及经脉。《素问》首九针，次补泻，次诸法，次病刺，次经脉空穴。俱颠倒后先，于经文多割裂。

△《简明医彀》·八卷（内府藏本）

明孙志宏撰。志宏字台石，杭州人。是书卷首冠要言一十六则，议论亦平正。其馀案门列方，浅显易解，然未能尽医道之变化也。

△《金鎞秘论》·十二卷（两淮盐政采进本）

旧本题梁谿流寓李药师撰。不知何许人。自序称唐李靖以三等法教士，故亦以三等法治病。药师之称，适符靖字，殆亦寓名欤？其书分十二门，皆论医目之法，故曰《金鎞》，盖取佛书金鎞刮眼之义也。

△《扁鹊指归图》·一卷（两淮盐政采进本）

不着撰人名氏。以脉证形色编为歌括，以便记诵。盖坊市俗医所为。

△《证治大还》·四十卷（浙江巡抚采进本）

国朝陈治撰。治字三农，华亭人。是书凡证视近纂二卷，药理近考二卷，济阴近编五卷，幼幼近编四卷，医学近编二十卷，伤寒近编前集五卷，后集五卷。前有喻昌及治自序。治自谓五世业医，所着书有《璜溪医约解》、《医师寤言》、《外台秘典》、《脉药骊珠》各种，皆斟酌尽善，择其近要者付之梨枣。然是书杂录诸家议论证治，门类繁碎，殊少折衷。

△《马师津梁》·八卷（浙江巡抚采进本）

国朝马元仪撰。元仪，苏州人。是编前有雍正壬子汪濂夫序，称元仪受学于云间李士材、西昌喻嘉言。士材，李中梓之字。嘉言，喻昌之字。二人皆国初人，则元仪着书当在康熙初矣。其曰《马师津梁》者，盖元仪门人姜思吾传其抄本，濂夫追题此名，非其本目也。所论多原本旧文，大抵谨守绳尺，不敢放言高论，亦不能有所发明。所载诸方，或与所论不甚符。如中风一门，既知病由内虚，不属外邪，而附方仍多驱风涤痰，一切峻利之药。知其亦见寒医寒，见热医热，随时补救之技，非神明其意，运用自如者矣。

△《张氏医通》·十六卷（浙江巡抚采进本）

国朝张璐撰。璐字路玉，号石顽，吴江人。是编取历代名家方论，汇次成编。门类先后，悉依王肯堂《证治准绳》。方药主治多本薛己《医案》、张介宾《景岳全书》而以己意参定之。凡古来相传之说，稍有晦滞者，皆削不录。其辞气未畅者，皆润色发挥，务阐其意。康熙乙酉，圣祖仁皇帝南巡，璐子以柔，以璐所着《本经逢原》、《诊宗三昧》、《伤寒缵绪论》及此书汇辑恭进，得旨留览。考璐自序，是书初名《医归》，未及刊行，佚其目科、痘疹二册。晚年命其子以倬重辑目科治例，以柔重辑《痘疹心传》，补成完帙，改题此名。时韩氏《医通》已久行于世，璐书名与相复。自序谓元氏集名长庆，白氏集亦名长庆，未尝混也。今刊本题《张氏医通》，盖亦以别于韩氏云。

△《伤寒缵论》·二卷、《绪论》·二卷（浙江巡抚采进本）

国朝张璐撰。取张机《伤寒论》重分其例，采喻昌《尚论篇》及各家之注为之发明，而参以己见，是曰《缵论》。又以原书残佚既多，证治不备，博搜前人之论以补之，是曰《绪论》。《缵论》先载原文，次附注释，末录正方一百十三首。《绪论》首载六经传变，合病并病，标本治法，及正伤寒以下四十证，又分别表里，如发热头痛，结胸自利之类，末录杂方一百二十馀道。其医通十六卷内，诸证毕备，不立伤寒一门。自序谓先有此二书别行，故不复衍也。康熙甲寅，林起龙刻方有执《伤寒论条辨》。其序有曰，钤槌活人类证者出，而斯道日茅塞矣。近之准绳金鎞续焰参注宗印图经绪论五法手援诸刻，炫奇斗异，吊诡承讹，逞意簧鼓，任口杜撰，如狂犬吠，如野狐鸣。又曰，更可异者，本无一长，又未梦见条辨，止将尚论篇割裂纷更。称缵论者，譬之推粪蜣螂，自忘其臭，此书必不能传。即传不过供人笑骂涂抹云云。其诋諆是书，不遗馀力。然亦不至如是之甚也。

△《本经逢原》·四卷（浙江巡抚采进本）

国朝张璐撰。其书以神农本经为主，而加以发明，兼及诸家治法。部分次第，悉依李氏《本草纲目》，而疏通大义，较为明显。自序云：濒湖博洽今古，尚尔舍本逐末仅以本经主治，冠列于首，以为存羊之意。缪氏仲醇，开凿经义，迥出诸家之上，而于委曲难明之处，则旁引别录等说，疏作经言，未免朱紫之混。盖时珍书多主考订，希雍书颇喜博辨，璐书则惟取发明性味，辨别功过，使制方者易明云。

△《诊宗三昧》·一卷（浙江巡抚采进本）

国朝张璐撰。是书专明脉理。首宗旨，次医学，次色脉，次脉位，次脉象，次经络，次师传，次口问，次逆顺，次异脉，次妇人，次婴儿。其医学篇有云，王氏《脉经》，全氏《太素》，多拾经语，溷厕杂说于中，偶一展卷，不无金屑入眼之憾。他如《紫虚四诊》，《丹溪指掌》，《扌婴宁枢要》，《濒湖脉学》，《士材正眼》等，要皆刻舟求剑，案图索骏之说。夫得心应手之妙，如风中鸟迹，水上月痕，苟非智慧辨才，乌能测其微于一毫端上哉！其言未免太自诩也。

△《石室秘箓》·六卷（大学士英廉购进本）

国朝陈士铎撰。士铎字远公，山阴人。是书托名岐伯所传，张机、华佗等所发明，雷公所增补。凡分一百二十八法，议论诡异。所列之方，多不经见。称康熙丁卯遇岐伯诸人于京都，亲受其法。前有岐伯序，自题中清殿下宏宣秘箓无上天大帝真君。又有张机序，自题广蕴真人。方术家固多依托，然未有怪妄至此者，亦拙于作伪矣。

△《李氏医鉴》·十卷、《续补》·二卷（内府藏本）

国朝李文来编。文来字昌期，婺源人。初，休宁汪桓作《医方集解》、《本草备要》二书，浅显易明，颇行于世。康熙丙子，文来撮合两书，条分缕析，分类排纂，以成是书。名曰《李氏医鉴》，实则汪氏书也。又以杂证及伤寒有未备者，更辑为《续补》二卷。末附桓所作三焦命门辨一篇，称医鉴成，请正于桓，详校差讹，玉成完璧。更授以是篇，附刻卷末。则文来辑是书时，桓尚无恙，与所手定无异矣。

△《医学汇纂指南》·八卷（安徽巡抚采进本）

国朝端木缙撰。缙字仪标，当涂人。是书成于康熙丁亥。摘取古今医书，荟萃成帙。每病之下，先详脉理，次病因，次现证，次治法，颇为明析。惟于《素问》五运六气，拘执过甚，未免失于泥古。又第七卷所列医案，惟载近人治验，而古法一概不录。虽医贵因时，又不免局于目见矣。

△《济阴纲目》·十四卷（大学士英廉家藏本）

国朝武之望撰。汪淇笺释。之望字叔卿，自署关中人。淇字澹漪，一字右子，钱塘人。是书所分门目，与《证治准绳》之女科相同，文亦全相因袭，非别有所发明。盖即王肯堂书加以评释圈点，以便检阅耳。

△《保生碎事》·一卷（大学士英廉家藏本）

国朝汪淇撰。是书又名《济阴慈幼外编》，录小儿堕地时至七日内医疗之事。如拭口、断脐、浴儿、稀痘各法，寥寥数则，大约取其便于检用，非保婴之全书也。卷末一条云，随有《济阴纲目》及《慈幼纲目》即镌行。则是书之成，犹在《济阴纲目》之前。其《慈幼纲目》自谓即证治准绳之幼科，加以评释。今未见其本。

△《释骨》·一卷（浙江巡抚采进本）

国朝沈彤撰。彤有《周官禄田考》，已着录。是编取《内经》所载人身诸骨，参以他书所说，胪而释之，中间多所辨正。如谓经筋篇足少阳之脉，循耳后上额角，额字乃头字之讹。谓曲角之角，经文刊本皆误作周，据气府论注改定。谓颔字说文作顄，与颐同训。顄盖自口内言之，如从口外言则两旁为颔，颔前为颐，两不相假，故《内经》无通称者。谓或骨之或乃古域字，引《说文》为证。谓齿数奇当为牡，偶当为牝，《说文》、《玉篇》并以牙为牡齿，恐误。谓曲牙二穴侠口旁四分，王冰以为颊车穴，恐非经义。谓高骨通指脊骨，不专指命门穴上一节。谓膺中有六穴，穴在骨间，则骨当有七。谓张介宾误以胁下为骹。谓骨即肩端骨。谓经脉篇斜下贯胛之胛乃胂字之讹。谓本腧篇肘内大骨，内字乃外字之讹，掌后两骨，骨字乃筋字之讹。谓掌后兑骨非手髁。谓壅骨在鱼际旁寸口前，非掌后高骨。谓楗即髀骨之直者。谓骨空论颏下为辅，下字乃上字之讹。谓刺腰痛论或骨在膝外廉，膝字乃字之讹。其考证皆极精核，非惟正名物之舛，并可以纠针砭之谬。已载入所着《果堂集》，此其别行之本。序称为吴文球讲明经穴而作，则其本旨以谈医而起。今附存其目于医家焉。

△《医学求真录总论》·五卷（江西巡抚采进本）

国朝黄宫绣撰。宫绣宜黄人。是书成于乾隆庚午。据其凡例，称尝着《医学求真录》十六卷。别钞其篇首总论，勒为五卷，以标明其宗旨。议论亦明白易解，然不无臆脱。如论风土不齐，而云西北人不可温补，则未免胶柱而鼓瑟矣。

△《成方切用》·十四卷（浙江巡抚采进本）

国朝吴仪洛撰。仪洛字遵程，海盐人。此书为其《医学述》之第四种。取古今成方一千三百馀首，本经按证，加以论断。卷首载内经一十二方。第一卷至第十二卷每卷各有上下，分治气、理血、补养、濇固、表散、涌吐、攻下、消导、和解、表里、祛风、祛寒、消暑、燥湿、润燥、泻火、除痰、杀虫、经带、胎产、婴孩、痈疡、眼目、救急凡二十四门。卷末载勿药元诠七十四条，大旨谓古方不宜今用，故所录皆切于时用之方。凡例于汪桓《医方集解》颇有微词。然桓书浅略，亦可无庸掊击也。

△《伤寒分经》·十卷（浙江巡抚采进本）

国朝吴仪洛撰。此书为其《医学述》之第五种，取喻嘉言所撰《尚论篇》重为订正。凡太阳经三篇，阳明经三篇，太阴经一篇，少阴经二篇，厥阴经一篇，春温三篇，夏热一篇，脉法二篇，诸方一篇，补卒病论一篇，秋燥一篇，共十有九篇。

△《医贯砭》·二卷（江苏巡抚采进本）

国朝徐大椿撰。大椿有《神农本草百种录》，已着录。初，明赵献可作《医贯》，发明薛氏《医案》之说，以命门真水真火为主，以八味丸、六味丸二方通治各病。大椿以其偏驳，作此书辟之。考八味丸即《金匮要略》之肾气丸，本后汉张机之方。后北宋钱乙以小儿纯阳，乃去其肉桂、附子，以为幼科补剂，名六味丸。至明太医院使薛己，始专用二方，为补阳补阴要药，每加减以治诸病。其于调补虚损，未尝无效。献可传其绪论，而过于主持，遂尽废古人之经方。殆如执诚意正心以折冲御侮，理虽相贯，事有不行。大椿攻击其书，不为无理，惟词气过激，肆言辱詈，一字一句，索垢求瘢，亦未免有伤雅道。且献可说不能多验，今其书已不甚行，亦不必如是之诟争也。

△《临证指南医案》·十卷（浙江巡抚采进本）

国朝叶桂撰。桂字天士，吴县人。以医术名于近时，然生平无所着述。是编乃门人取其方药治验，分门别类，集为一书，附以论断，未必尽桂本意也。

△《得心录》·一卷（兵部侍郎纪昀家藏本）

国朝李文渊撰。文渊有《左传评》，已着录。是编皆所制新方。前有自题云，古方不能尽中后人之病，后人不得尽泥古人之法，故名曰《得心录》。凡十九方。其敌参膏四方，案应补之证，委曲调剂，以他药代之，为贫不能具参者计。虽未必果能相代，然其用志可尚也。

△《伤寒论条辨续注》·十二卷（大学士英廉购进本）

国朝郑重光撰。重光字在辛，歙县人。明万历中方有执作《伤寒论条辨》，号为精审。后喻昌因之作《尚论篇》，张璐因之作《伤寒缵论》，程嘉倩因之作《后条辨》，互有发明，亦各有出入。然诸书出而方氏之旧本遂微。重光为有执之里人，因取条辨原本，删其支词，复旁参喻昌等三家之说，以己意附益之，名曰《续注》。卷首仍题执中之名，明不忘所本之意也。

△《医津筏》·一卷（通行本）

国朝江之兰撰。之兰字含微，歙县人。是书凡十四篇，每篇以《内经》数语为主，而分条疏论于其后。

△《四圣心源》·十卷（编修周永年家藏本）

国朝黄元御撰。四圣者，黄帝、岐伯、秦越人、张机也。元御于《素问》、《灵枢》、《难经》、《伤寒论》、《金匮玉函经》五书，已各为之解，复融贯其旨，以为此书。其文极为博辩，而词胜于意者多。

△《四圣悬枢》·四卷（编修周永年家藏本）

国朝黄元御撰。是书谓寒疫、温疫、痘病、疹病皆由于岁气，世皆以小儿之痘为胎毒，非也。若能因其将发而急表散之，则痘可以不出。其说为宋以来所未有。夫痘病之发，每一时而遍及远近，且轻则大概皆轻，重则大概皆重，则谓之岁气，亦非无理。然究由胎毒伏于内，岁气感于外，相触而发，必谓不系胎毒，何以小儿，同感岁气，而未出痘者乃病痘，已出痘者不病痘乎？是又未可举一废百也。

△《素灵微蕴》·四卷（编修周永年家藏本）

国朝黄元御撰。其书以胎化、藏象、经脉、营卫、藏候、五色、五声、问法、诊法、医方为十篇，又病解十六篇，多附以医案。其说诋诃历代名医，无所不至。以钱乙为悖谬，以李杲为昏蒙，以刘完素、朱震亨为罪孽深重，擢发难数。可谓之善骂矣。

△《玉楸药解》·四卷（编修周永年家藏本）

国朝黄元御撰。玉楸者，元御别号也。是书谓诸家本草，其议论有可用者，有不可用者，乃别择而为此书。大抵高自位置，欲驾千古而上之。故于旧说多故立异同，以矜独解。

△《脉因证治》·八卷（浙江巡抚采进本）

不着撰人名氏。其书按四时气候，详列诸病。先脉，次因，次证，次治，颇有条理，而分属处未免牵强。如霍乱、泄泻属夏三月，伤寒属冬三月，已为拘滞。至于以颠狂、惊痫、痔漏、脱肛分属冬、夏，益为无说矣。春三月之证，分别真阴、元阴、真阳、元阳，其意主先后天立说，亦牵合不能了了。案元朱震亨有《脉因证治》一书，国朝喻昌尝惜其不行，说见所撰《寓意草》。是书卷首无序，后有嘉禾石氏一跋，称岐黄家久奉为枕秘，因讹脱甚多，借得藏书家善本校录，似即震亨之书。然所载各方如左归丸、右归丸之类，皆出自张介宾《景岳全书》，而亦以古方目之。知其断非震亨所着矣。

──右“医家类”九十四部，六百八十二卷，皆附《存目》
