=====自 叙=====

孟子言梓匠轮舆，能与人规矩，不能与人巧。巧者何？变通之谓也。巧固不能使人，其实不出规矩。人可即规矩以求巧，而巧自无方，是亦不啻使之矣。医之道将毋同？自古迄今，医书多不胜纪。一病必立一门，一门必立数法。究之法有尽，病无尽。一病之变已无尽，或萃数病于一人之身，其变更无尽，医之法于是乎几穷。盖以法也者，不过梓匠轮舆之规矩。病不依规矩以为患，医第循规矩以为治。常者生焉，变者死焉，转恨医之法未备也。不知法岂能备？要在乎用法者之巧耳。闻之名医能审一病之变与数病之变，而曲折以赴之，操纵于规矩之中，神明于规矩之外，靡不随手而应，始信法有尽，而用法者之巧无尽也。成案甚夥，医之法在是，法之巧亦在是，尽可揣摩。惜向来刊行医案，醇疵互收，一为去取而巧者愈见，此予所以复有古今医案之选也。惟是彼之所谓巧者，自今视之，犹规矩也。尚执巧以为巧，而不更加变通，则巧反成拙。故予于每条下，妄据鄙见以按之，辨其真伪，别其是非，晰其同中之异，表其青出于蓝。或综数事为数语，以櫽括其大略；或纂述旧说新说，以补诸案之未逮。随选随录，随录随按，不惮烦词，窍附举隅之意。第恐载籍极博，见闻有限，譬诸审曲面势者，能免斫而小之之讥乎？然欲求巧于规矩，敢不择材以削 ？爰自甲午冬月，为捉笔之始，至戊戌春月，乃得蒇事。时年已七十，阅历既多，或片词之可取。爰付剞劂，质之海内诸同志。
乾隆四十三年岁在著雍奄茂之寎月既望惺斋俞震书于酌古堂

=====叙=====
医之有方案，犹刑名家之例案也。医之书，自《灵枢》、《素问》、仲景，以及宋元明各家，所述备矣，理与法灿然大著。顾人所以体验之者何如耳？同一病也，随人而异治；同一病同一人也，随时而异治，是岂书之所可尽乎？执律以绳人罪，其轻重出入，必有例案。医之治病亦犹是也。昔之人以所治者笔之于书，后之人以其笔于书者，萃而聚之，精而择之，亦医事得失之林焉。辑医案为成书，明江氏有《名医类案》，国朝魏氏有《续名医类案》。魏氏之书，卷帙倍于江氏而未有刊行，学者憾焉。嘉善俞先生震，生乾隆间，以儒言医，与同邑沈氏尧封齐名。吾乡姚君镜侯为余言，俞氏有《古今医案按》一书，刊后版即毁于火，流传无多，几如《广陵散》矣！余物色之有年，前年始得其书读之。视江氏书抉择尤精，搜采至国朝叶氏而止，可谓备矣。而案每有发明，其圈点处，尤启发人意，足以驾江氏书而上之无疑焉。魏氏之《续类案》，闻仅有抄本，余未之见。海昌王梦隐以为体例未定，盖未成之书也。余惧是书之不传于世，因重付手民，世之读是书者，必知是书之善。而沈氏尧封有《医经读》《伤寒论读》二书，今亦鲜流传。唯《女科辑要》二卷，海昌王梦隐叙而刻之。吾吴医名最盛者，莫如叶氏，其医案之刻，世所传《临证指南》一书，编辑无法，余欲汰其繁冗加区别而稍发明焉，是有待于后日云。
光绪九年癸未夏吴江李龄寿

=====凡 例=====
一、是编汇选名医成案，所选必择精当。如江氏《类案》入选颇多，亦不过十之三四，其余仅选十之一二而已。此外，见诸史传及说部杂书，或有新意，或立奇法者，间采一二条，俾广见闻。

一、所选皆有议论、有发明之案，庸浅及怪诞不经者概删去。其有病同而治同，虽出两人，止录一家。同之中，必取前辈。或后辈之阐发胜于前辈，则取后舍前，亦无拘也。

一、治病所凭在脉，故叙证而兼叙脉者始选之。若不载脉象，但侈治验，入选奚益？盖治病之难，难于识病。识病之难，难于识脉也。然集中间收不载脉者，必辨证详明，或治法新奇，或立论高超，不得以不载脉象而弃之。略备数条，以扩识见。

一、前人案中，或涉鄙俚矜夸之语概削去，只存其脉证方论，以为后人认病之法。偶有文繁及词晦者，僭为修饰之。不敢窜改其意，亦仅条达其辞，以便观览而已。知我者，谅不我罪！

一、近日名医有年长于我者，有年少于我者，其治奇病著奇验必录之，今并附入。此皆生平目击，并非得之传闻。若得之传闻者，姑为阙疑，不敢以误传误。

一、成案以年代先后为编次。间有颠倒者，因病情相似，连类以便览，年代所不计也。至于称谓前人，或名或字，或别号及乡里，就人所易晓者称之，不拘一律。

一、是编列为十卷，各分门类，以便查阅。至门类十三科实未能全，只就昔人有成案者选之。每门多寡不拘，会心者闻一知十，可推广得其旨矣。

一、各案引用之方，不能备录，间有附于案中及案后者，恐卷帙繁冗，录亦不详。嗣有《古今经验方按》续出问世。

一、诸案所载病因、证候，用“、”；立法定方，用“。”有妙义者用密点,议论精详方药切当者用密圈,以及叙脉、病因证候紧要关键处另用单“。”。若震自为按断之语，概不敢置密点，以俟高贤之教正。